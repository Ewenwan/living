# 小学古诗必背70首

## 江南
#### 汉乐府
```
江南可采莲，莲叶何田田，鱼戏莲叶间。
鱼戏莲叶东，鱼戏莲叶西，鱼戏莲叶南，鱼戏莲叶北。
```

## 敕勒歌
#### 北朝民歌
```
敕勒[chì lè]川，阴山下。
天似穹庐[qióng lú]，笼盖四野[yǎ]。
天苍苍，野茫茫，风吹草低见[xiàn]牛羊。
```

## 咏鹅
#### 唐 - 骆宾王
```
鹅、鹅、鹅，曲项向天歌。
白毛浮绿水，红掌拨清波。
```

## 风
#### 唐 - 李峤
```
解落三秋叶，能开二月花。
过江千尺浪，入竹万竿斜。
```

## 咏柳
#### 唐 - 贺知章
```
碧玉妆成一树高，万条垂下绿丝绦。
不知细叶谁裁出，二月春风似剪刀。
```

## 凉州词
#### 唐 - 王之涣
```
黄河远上白云间，一片孤城万仞山。
羌笛何须怨杨柳，春风不度玉门关。
```

## 登鹳雀楼
#### 唐 - 王之涣
```
白日依山尽，黄河入海流。
欲穷千里目，更上一层楼。
```

## 春晓
#### 唐 - 孟浩然
```
春眠不觉晓，处处闻啼鸟。
夜来风雨声，花落知多少。
```

## 凉州词
#### 唐 - 王翰
```
葡萄美酒夜光杯，欲饮琵琶马上催。
醉卧沙场君莫笑，古来征战几人回。
```

## 出塞
#### 唐 - 王昌龄
```
秦时明月汉时关，万里长征人未还。
但使龙城飞将在，不教胡马度阴山。
```

## 芙蓉楼送辛渐
#### 唐 -王昌龄
```
寒雨连江夜入吴，平明送客楚山孤。
洛阳亲友如相问，一片冰心在玉壶。
```

## 鹿柴
#### 唐 - 王维
```
空山不见人，但闻人语响。
返景入深林，复照青苔上。
```

## 送元二使安西(渭城曲)
#### 唐 - 王维
```
渭城朝雨浥轻尘，客舍青青柳色新。
劝君更尽一杯酒，西出阳关无故人。
```

## 九月九日忆山东兄弟
#### 唐 - 王维
```
独在异乡为异客，每逢佳节倍思亲。
遥知兄弟登高处，遍插茱萸少一人。
```

## 静夜思
#### 唐 - 李白
```
床前明月光，疑是地上霜。
举头望明月，低头思故乡。
```

## [古朗月行](https://baike.baidu.com/item/古朗月行)
#### 唐 - 李白
```
小时不识月，呼作白玉盘。
又疑瑶台镜，飞在青云端。
仙人垂两足，桂树何团团。
白兔捣药成，问言与谁餐。
蟾蜍蚀圆影，大明夜已残。
羿昔落九乌，天人清且安。
阴精此沦惑，去去不足观。
忧来其如何，凄怆摧心肝。
```

## 望庐山瀑布
#### 唐 - 李白
```
日照香炉生紫烟，遥看瀑布挂前川。
飞流直下三千尺，疑是银河落九天。
```

## 赠汪伦
#### 唐 - 李白
```
李白乘舟将欲行，忽闻岸上踏歌声。
桃花潭水深千尺，不及汪伦送我情。
```

## 黄鹤楼送孟浩然之广陵
#### 唐 - 李白
```
故人西辞黄鹤楼，烟花三月下扬州。
孤帆远影碧空尽，唯见长江天际流。
```

## 早发白帝城
#### 唐 - 李白
```
朝辞白帝彩云间，千里江陵一日还。
两岸猿声啼不住，轻舟已过万重山。
```

## [望天门山](https://baike.baidu.com/item/望天门山)
#### 唐 - 李白
```
天门中断楚江开，碧水东流至此回。
两岸青山相对出，孤帆一片日边来。
```

## 别董大
#### 唐 - 高适
```
千里黄云白日曛，北风吹雁雪纷纷。
莫愁前路无知己，天下谁人不识君。
```

## 绝句 两个黄鹂鸣翠柳
#### 唐 - 杜甫
```
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
```

## 春夜喜雨
#### 唐 - 杜甫
```
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
```

## 绝句 迟日江山丽
#### 唐 - 杜甫
```
迟日江山丽，春风花草香。
泥融飞燕子，沙暖睡鸳鸯。
```

## 江畔独步寻花
#### 唐 - 杜甫
```
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。
```

## 游子吟 
#### 唐 - 孟郊
```
慈母手中线，游子身上衣。
临行密密缝，意恐迟迟归。
谁言寸草心，报得三春晖。
```

## 江雪
#### 唐 - 柳宗元
```
千山鸟飞绝，万径人踪灭。
孤舟蓑笠翁，独钓寒江雪。
```

## 寻隐者不遇
#### 唐 - 贾岛
```
松下问童子，言师采药去。
只在此山中，云深不知处。
```

## 枫桥夜泊
#### 唐 - 张继
```
月落乌啼霜满天，江枫渔火对愁眠。
姑苏城外寒山寺，夜半钟声到客船。
```

## 渔歌子
#### 唐 - 张志和
```
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。
```

## [塞下曲·其三](https://baike.baidu.com/item/塞下曲·月黑雁飞高/10936837) 
#### 唐 - 卢纶
```
月黑雁飞高，单于夜遁逃。
欲将轻骑逐，大雪满弓刀。
```

## 望洞庭
#### 唐 - 刘禹锡
```
湖光秋月两相和，潭面无风镜未磨。
遥望洞庭山水翠，白银盘里一青螺。
```

## 浪淘沙
#### 唐 - 刘禹锡
```
九曲黄河万里沙，浪淘风簸自天涯。
如今直上银河去，同到牵牛织女家。
```

## 赋得古原草送别
#### 唐 - 白居易
```
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
```

## [池上 其二](https://baike.baidu.com/item/池上二绝/7766301)
#### 唐 - 白居易
```
小娃撑小艇，偷采白莲回。
不解藏踪迹，浮萍一道开。
```

## [忆江南 三首](https://baike.baidu.com/item/忆江南三首/15441988?fromtitle=忆江南·江南好&fromid=7663441)
#### 唐 - 白居易
```
江南好，风景旧曾谙。
日出江花红胜火，春来江水绿如蓝，能不忆江南。

江南忆，最忆是杭州。
山寺月中寻桂子，郡亭枕上看潮头，何日更重游。

江南忆，其次忆吴宫。
吴酒一杯春竹叶，吴娃双舞醉芙蓉，早晚复相逢。
```

## 悯农 其一
#### 唐 - 李绅
```
锄禾日当午，汗滴禾下土。
谁知盘中餐，粒粒皆辛苦。
```

## 悯农 其二
#### 唐 - 李绅
```
春种一粒粟，秋收万颗子。
四海无闲田，农夫犹饿死。
```

## 山行
#### 唐 - 杜牧
```
远上寒山石径斜，白云生处有人家。
停车坐爱枫林晚，霜叶红于二月花。
```

## 清明
#### 唐 - 杜牧
```
清明时节雨纷纷，路上行人欲断魂。
借问酒家何处有，牧童遥指杏花村。
```

## 江南春
#### 唐 - 杜牧
```
千里莺啼绿映红，水村山郭酒旗风。
南朝四百八十寺，多少楼台烟雨中。
```

## 登乐游原
#### 唐 - 李商隐
```
向晚意不适，驱车登古原。
夕阳无限好，只是近黄昏。
```

## 蜂
#### 唐 - 罗隐
```
不论平地与山尖，无限风光尽被占。
采得百花成蜜后，为谁辛苦为谁甜？
```

## [小儿垂钓](https://baike.baidu.com/item/小儿垂钓)
#### 唐 - 胡令能
```
蓬头稚子学垂纶，侧坐莓苔草映身。
路人借问遥招手，怕得鱼惊不应人。
```

## [江上渔者](https://baike.baidu.com/item/江上渔者)
#### 宋 - 范仲淹
```
江上往来人，但爱鲈鱼美。
君看一叶舟，出没风波里。
```

## 元日
#### 宋 - 王安石
```
爆竹声中一岁除，春风送暖入屠苏。
千门万户曈曈日，总把新桃换旧符。
```

## 泊船瓜洲
#### 北宋 - 王安石
```
京口瓜洲一水间，钟山只隔数重山。
春风又绿江南岸，明月何时照我还。
```

## [书湖阴先生壁 其一](https://baike.baidu.com/item/书湖阴先生壁二首/296524)
#### 北宋 - 王安石
```
茅檐长扫净无苔，花木成畦手自栽。
一水护田将绿绕，两山排闼送青来。
```

## [六月二十七日望湖楼醉书 其一](https://baike.baidu.com/item/六月二十七日望湖楼醉书五首/4867093)
#### 宋 - 苏轼
```
黑云翻墨未遮山，白雨跳珠乱入船。
卷地风来忽吹散，望湖楼下水如天。
```

## 饮湖上初晴后雨
#### 宋 - 苏轼
```
水光潋滟晴方好，山色空濛雨亦奇。
欲把西湖比西子，淡妆浓抹总相宜。
```

## 惠崇春江晚景
#### 宋 - 苏轼
```
竹外桃花三两枝，春江水暖鸭先知。
蒌蒿满地芦芽短，正是河豚欲上时。
```

## 题西林壁
#### 宋 - 苏轼
```
横看成岭侧成峰，远近高低各不同。
不识庐山真面目，只缘身在此山中。
```

## [夏日绝句](https://baike.baidu.com/item/夏日绝句/9245)
#### 宋 - 李清照
```
生当作人杰，死亦为鬼雄。
至今思项羽，不肯过江东。
```

## 示儿
#### 宋 - 陆游
```
死去元知万事空，但悲不见九州同。
王师北定中原日，家祭无忘告乃翁。
```

## [秋夜将晓出篱门迎凉有感 其二](https://baike.baidu.com/item/秋夜将晓出篱门迎凉有感二首/13023903)
#### 南宋 - 陆游
```
三万里河东入海，五千仞岳上摩天。
遗民泪尽胡尘里，南望王师又一年。
```

## [四时田园杂兴 选一](https://baike.baidu.com/item/四时田园杂兴)
#### 宋 - 范成大
```
昼出耘田夜绩麻，村庄儿女各当家。
童孙未解供耕织，也傍桑阴学种瓜。
```

## [四时田园杂兴 选二](https://baike.baidu.com/item/四时田园杂兴)
#### 宋 - 范成大
```
梅子金黄杏子肥，麦花雪白菜花稀。
日长篱落无人过，唯有蜻蜓蛱蝶飞。
```

## 小池
#### 宋 - 杨万里
```
泉眼无声惜细流，树阴照水爱晴柔。
小荷才露尖尖角，早有蜻蜓立上头。
```

## 晓出净慈寺送林子方
#### 南宋 - 杨万里
```
毕竟西湖六月中，风光不与四时同。
接天莲叶无穷碧，映日荷花别样红。
```

## 春日
#### 宋 - 朱熹
```
胜日寻芳泗水滨，无边光景一时新。
等闲识得东风面，万紫千红总是春。
```

## 题临安邸
#### 宋 - 林升
```
山外青山楼外楼，西湖歌舞几时休。
暖风熏得游人醉，直把杭州作汴州。
```

## 游园不值
#### 宋 - 叶绍翁
```
应怜屐[jī]齿印苍苔，小扣柴扉[fēi]久不开。
春色满园关不住，一枝红杏出墙来。
```

## [乡村四月](https://baike.baidu.com/item/乡村四月)
#### 南宋 - 翁卷
```
绿遍山原白满川，子规声里雨如烟。
乡村四月闲人少，才了蚕桑又插田。
```

## [村居](https://baike.baidu.com/item/村居/2240609)
#### 清 - 高鼎
```
草长莺飞二月天，拂堤杨柳醉春烟。
儿童散学归来早，忙趁东风放纸鸢。
```

## 墨梅
#### 元 - 王冕
```
吾家洗砚池头树，朵朵花开淡墨痕。
不要人夸好颜色，只留清气满乾坤。
```

## [石灰吟](https://baike.baidu.com/item/石灰吟)
#### 明 - 于谦
```
千锤万凿出深山，烈火焚烧若等闲。
粉骨碎身全不怕，要留清白在人间。
```

## 竹石
#### 清 - 郑燮
```
咬定青山不放松，立根原在破岩中。
千磨万击还坚劲，任尔东西南北风。
```

## [所见](https://baike.baidu.com/item/所见/2921061)
#### 清 - 袁枚
```
牧童骑黄牛，歌声振林樾。
意欲捕鸣蝉，忽然闭口立。
```

## 己亥杂诗
#### 清 - 龚自珍
```
九州生气恃风雷，万马齐喑究可哀。
我劝天公重抖擞，不拘一格降人才。
```
