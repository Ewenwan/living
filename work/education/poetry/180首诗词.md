# 腹有诗书气自华，180首诗词！
![爱上古诗](images/15369102130164923327187.jpg)

## 五言绝句20首

### 1.静夜思
#### 唐代：李白
```
床前明月光，疑是地上霜。
举头望明月，低头思故乡。
```

### 2.江雪
#### 唐代：柳宗元
```
千山鸟飞绝，万径人踪灭。
孤舟蓑笠翁，独钓寒江雪。
```

### 3.山中
#### 唐代：王维
```
荆溪白石出，天寒红叶稀。
山路元无雨，空翠湿人衣。
```

### 4.竹里馆
#### 唐代：王维
```
独坐幽篁里，弹琴复长啸。
深林人不知，明月来相照。
```

### 5.春晓
#### 唐代：孟浩然
```
春眠不觉晓，处处闻啼鸟。
夜来风雨声，花落知多少。
```

### 6.鸟鸣涧
#### 唐代：王维
```
人闲桂花落，夜静春山空。
月出惊山鸟，时鸣春涧中。
```

### 7.登鹳雀楼
#### 唐代：王之涣
```
白日依山尽，黄河入海流。
欲穷千里目，更上一层楼。
```

### 8.行宫
#### 唐代：元稹
```
寥落古行宫，宫花寂寞红。
白头宫女在，闲坐说玄宗。
```

### 9.相思
#### 唐代：王维
```
红豆生南国，春来发几枝。
愿君多采撷，此物最相思。
```

### 10.寻隐者不遇
#### 唐代：贾岛
```
松下问童子，言师采药去。
只在此山中，云深不知处。
```

### 11.八阵图
#### 唐代：杜甫
```
功盖三分国，名成八阵图。
江流石不转，遗恨失吞吴。
```

### 12.登乐游原
#### 唐代：李商隐
```
向晚意不适，驱车登古原。
夕阳无限好，只是近黄昏。
```

### 13.杂诗三首·其二
#### 唐代：王维
```
君自故乡来，应知故乡事。
来日绮窗前，寒梅著花未？
```

### 14.宿建德江
#### 唐代：孟浩然
```
移舟泊烟渚，日暮客愁新。
野旷天低树，江清月近人。
```

### 15.江雪
#### 唐代：柳宗元
```
千山鸟飞绝，万径人踪灭。
孤舟蓑笠翁，独钓寒江雪。
```

### 16.宫词·故国三千里
#### 唐代：张祜
```
故国三千里，深宫二十年。
一声何满子，双泪落君前。
```

### 17.鹿柴
#### 唐代：王维
```
空山不见人，但闻人语响。
返景入深林，复照青苔上。
```

### 18.问刘十九
#### 唐代：白居易
```
绿蚁新醅酒，红泥小火炉。
晚来天欲雪，能饮一杯无？
```

### 19.怨情
#### 唐代：李白
```
美人卷珠帘，深坐颦蛾眉。
但见泪痕湿，不知心恨谁。
```

### 20.渡汉江
#### 唐代：宋之问
```
岭外音书断，经冬复历春。
近乡情更怯，不敢问来人。
```


## 七言绝句 20首

### 21.清明
#### 唐代：杜牧
```
清明时节雨纷纷，路上行人欲断魂。
借问酒家何处有，牧童遥指杏花村。
```

### 22.咏柳 / 柳枝词
#### 唐代：贺知章
```
碧玉妆成一树高，万条垂下绿丝绦。
不知细叶谁裁出，二月春风似剪刀。
```

### 23.芙蓉楼送辛渐
#### 唐代：王昌龄
```
寒雨连江夜入吴，平明送客楚山孤。
洛阳亲友如相问，一片冰心在玉壶。
```

### 24.嫦娥
#### 唐代：李商隐
```
云母屏风烛影深，长河渐落晓星沉。
嫦娥应悔偷灵药，碧海青天夜夜心。
```

### 25.黄鹤楼送孟浩然之广陵
#### 唐代：李白
```
故人西辞黄鹤楼，烟花三月下扬州。
孤帆远影碧空尽，唯见长江天际流。
```

### 26.秋词
#### 唐代：刘禹锡
```
自古逢秋悲寂寥，我言秋日胜春朝。
晴空一鹤排云上，便引诗情到碧霄。
```

### 27.绝句
#### 唐代：杜甫
```
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
```

### 28.秋夕
#### 唐代：杜牧
```
银烛秋光冷画屏，轻罗小扇扑流萤。
天阶夜色凉如水，卧看牵牛织女星。
```

### 29.望庐山瀑布
#### 唐代：李白
```
日照香炉生紫烟，遥看瀑布挂前川。
飞流直下三千尺，疑是银河落九天。
```

### 30.九月九日忆山东兄弟
#### 唐代：王维
```
独在异乡为异客，每逢佳节倍思亲。
遥知兄弟登高处，遍插茱萸少一人。
```

### 31.夜雨寄北
#### 唐代：李商隐
```
君问归期未有期，巴山夜雨涨秋池。
何当共剪西窗烛，却话巴山夜雨时。
```

### 32.凉州词二首·其一
#### 唐代：王翰
```
葡萄美酒夜光杯，欲饮琵琶马上催。
醉卧沙场君莫笑，古来征战几人回？
```

### 33.离思五首·其四
#### 唐代：元稹
```
曾经沧海难为水，除却巫山不是云。
取次花丛懒回顾，半缘修道半缘君。
```

### 34.江南春
#### 唐代：杜牧
```
千里莺啼绿映红，水村山郭酒旗风。
南朝四百八十寺，多少楼台烟雨中。
```

### 35.凉州词二首·其一
#### 唐代：王之涣
```
黄河远上白云间，一片孤城万仞山。
羌笛何须怨杨柳，春风不度玉门关。
```

### 36.秋思
#### 唐代：张籍
```
洛阳城里见秋风，欲作家书意万重。
复恐匆匆说不尽，行人临发又开封。
```

### 37.泊秦淮
#### 唐代：杜牧
```
烟笼寒水月笼沙，夜泊秦淮近酒家。
商女不知亡国恨，隔江犹唱《后庭花》。
```

### 38.渭城曲
#### 唐代：王维
```
渭城朝雨浥轻尘，客舍青青柳色新。
劝君更尽一杯酒，西出阳关无故人。
```

### 39.出塞二首·其一
#### 唐代：王昌龄
```
秦时明月汉时关，万里长征人未还。
但使龙城飞将在，不教胡马度阴山。
```

### 40.回乡偶书二首·其一
#### 唐代：贺知章
```
少小离家老大回，乡音无改鬓毛衰。
儿童相见不相识，笑问客从何处来。
```


## 五言律诗20首

### 41.春望
#### 唐代：杜甫
```
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
```

### 42.春夜喜雨
#### 唐代：杜甫
```
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
```

### 43.山居秋暝
#### 唐代：王维
```
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
```

### 44.使至塞上
#### 唐代：王维
```
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。
```

### 45.望岳
#### 唐代：杜甫
```
岱宗夫如何？齐鲁青未了。
造化钟神秀，阴阳割昏晓。
荡胸生曾云，决眦入归鸟。
会当凌绝顶，一览众山小。
```

### 46.过故人庄
#### 唐代：孟浩然
```
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
```

### 47.送友人
#### 唐代：李白
```
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
```

### 48.送杜少府之任蜀州
#### 唐代：王勃
```
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。
```

### 49.望月怀远
#### 唐代：张九龄
```
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。
```

### 50.渡荆门送别
#### 唐代：李白
```
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。
```

### 51.终南别业
#### 唐代：王维
```
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。
```

### 52.送友人
#### 唐代：李白
```
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
```

### 53.月夜忆舍弟
#### 唐代：杜甫
```
戍鼓断人行，边秋一雁声。
露从今夜白，月是故乡明。
有弟皆分散，无家问死生。
寄书长不达，况乃未休兵。
```

### 54.赠孟浩然
#### 唐代：李白
```
吾爱孟夫子，风流天下闻。
红颜弃轩冕，白首卧松云。
醉月频中圣，迷花不事君。
高山安可仰，徒此揖清芬。
```

### 55.旅夜书怀
#### 唐代：杜甫
```
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
```

### 56.草
#### 唐代：白居易
```
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
```

### 57.月夜
#### 唐代：杜甫
```
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干。
```

### 58.北青萝
#### 唐代：李商隐
```
残阳西入崦，茅屋访孤僧。
落叶人何在，寒云路几层。
独敲初夜磬，闲倚一枝藤。
世界微尘里，吾宁爱与憎。
```

### 59.送梓州李使君
#### 唐代：王维
```
万壑树参天，千山响杜鹃。
山中一夜雨，树杪百重泉。
汉女输橦布，巴人讼芋田。
文翁翻教授，不敢倚先贤。
```

### 60.次北固山下
#### 唐代：王湾
```
客路青山外，行舟绿水前。
潮平两岸阔，风正一帆悬。
海日生残夜，江春入旧年。
乡书何处达？归雁洛阳边。
```


## 七言律诗10首

### 61.钱塘湖春行
#### 唐代：白居易
```
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
```

### 62.无题·相见时难别亦难
#### 唐代：李商隐
```
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬山此去无多路，青鸟殷勤为探看。
```

### 63.闻官军收河南河北
#### 唐代：杜甫
```
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
```

### 64.酬乐天扬州初逢席上见赠
#### 唐代：刘禹锡
```
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
```

### 65.黄鹤楼
#### 唐代：催灏
```
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。
```

### 66.锦瑟
#### 唐代：李商隐
```
锦瑟无端五十弦，一弦一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。
```

### 67.登高
#### 唐代：杜甫
```
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
```

### 68.登金陵凤凰台
#### 唐代：李白
```
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。
总为浮云能蔽日，长安不见使人愁。
```

### 69.无题·昨夜星辰昨夜风
#### 唐代：李商隐
```
昨夜星辰昨夜风，画楼西畔桂堂东。
身无彩凤双飞翼，心有灵犀一点通。
隔座送钩春酒暖，分曹射覆蜡灯红。
嗟余听鼓应官去，走马兰台类转蓬。
```

### 70.蜀相
#### 唐代：杜甫
```
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。
出师未捷身先死，长使英雄泪满襟。
```


## 婉约词20首

### 71.声声慢·寻寻觅觅
#### 宋代：李清照
```
寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。

满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！
```

### 72.虞美人·听雨
#### 宋代：蒋捷
```
少年听雨歌楼上。红烛昏罗帐。壮年听雨客舟中。江阔云低、断雁叫西风。

而今听雨僧庐下。鬓已星星也。悲欢离合总无情。一任阶前、点滴到天明。
```

### 73.青玉案·元夕
#### 宋代：辛弃疾
```
东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。

蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。
```

### 74.江城子·乙卯正月二十日夜记梦
#### 宋代：苏轼
```
十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。

夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。
```

### 75.武陵春·春晚
#### 宋代：李清照
```
风住尘香花已尽，日晚倦梳头。物是人非事事休，欲语泪先流。

闻说双溪春尚好，也拟泛轻舟。只恐双溪舴艋舟，载不动许多愁。
```

### 76.雨霖铃·寒蝉凄切
#### 宋代：柳永
```
寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。

多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？
```

### 77.浣溪沙·一曲新词酒一杯
#### 宋代：晏殊
```
一曲新词酒一杯，去年天气旧亭台。夕阳西下几时回？

无可奈何花落去，似曾相识燕归来。小园香径独徘徊。
```

### 78.一剪梅·红藕香残玉簟秋
#### 宋代：李清照
```
红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。

花自飘零水自流。一种相思，两处闲愁。此情无计可消除，才下眉头，却上心头。
```

### 79.千秋岁·数声鶗鴂
#### 宋代：张先
```
数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。

莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。
```

### 80.鹊桥仙·纤云弄巧
#### 宋代：秦观
```
纤云弄巧，飞星传恨，银汉迢迢暗度。金风玉露一相逢，便胜却人间无数。

柔情似水，佳期如梦，忍顾鹊桥归路。两情若是久长时，又岂在朝朝暮暮。
```

### 81.蝶恋花·伫倚危楼风细细
#### 宋代：柳永
```
伫倚危楼风细细，望极春愁，黯黯生天际。草色烟光残照里，无言谁会凭阑意。

拟把疏狂图一醉，对酒当歌，强乐还无味。衣带渐宽终不悔，为伊消得人憔悴。
```

### 82.醉花阴·薄雾浓云愁永昼
#### 宋代：李清照
```
薄雾浓云愁永昼，瑞脑消金兽。佳节又重阳，玉枕纱橱，半夜凉初透。

东篱把酒黄昏后，有暗香盈袖。莫道不销魂，帘卷西风，人比黄花瘦。
```

### 83.蝶恋花·春景
#### 宋代：苏轼
```
花褪残红青杏小。燕子飞时，绿水人家绕。枝上柳绵吹又少。天涯何处无芳草！

墙里秋千墙外道。墙外行人，墙里佳人笑。笑渐不闻声渐悄。多情却被无情恼。
```

### 84.临江仙·梦后楼台高锁
#### 宋代：晏几道
```
梦后楼台高锁，酒醒帘幕低垂。去年春恨却来时。落花人独立，微雨燕双飞。

记得小蘋初见，两重心字罗衣。琵琶弦上说相思。当时明月在，曾照彩云归。
```

### 85.苏幕遮·怀旧
#### 宋代：范仲淹
```
碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。

黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。
```

### 86.丑奴儿·书博山道中壁
#### 宋代：辛弃疾
```
少年不识愁滋味，爱上层楼。爱上层楼。为赋新词强说愁。

而今识尽愁滋味，欲说还休。欲说还休。却道天凉好个秋。
```

### 87.卜算子·我住长江头
#### 宋代：李之仪
```
我住长江头，君住长江尾。日日思君不见君，共饮长江水。

此水几时休，此恨何时已。只愿君心似我心，定不负相思意。
```

### 88.蝶恋花·庭院深深深几许
#### 宋代：欧阳修
```
庭院深深深几许，杨柳堆烟，帘幕无重数。玉勒雕鞍游冶处，楼高不见章台路。

雨横风狂三月暮，门掩黄昏，无计留春住。泪眼问花花不语，乱红飞过秋千去。
```

### 89.一剪梅·舟过吴江
#### 宋代：蒋捷
```
一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。

何日归家洗客袍？银字笙调，心字香烧。流光容易把人抛，红了樱桃，绿了芭蕉。
```

### 90.玉楼春·春景
#### 宋代：宋祁
```
东城渐觉风光好。縠皱波纹迎客棹。绿杨烟外晓寒轻，红杏枝头春意闹。

浮生长恨欢娱少。肯爱千金轻一笑。为君持酒劝斜阳，且向花间留晚照。
```


## 豪放词10首

### 91.念奴娇·赤壁怀古

#### 宋代：苏轼
```
大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。

遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。
```

### 92.破阵子·为陈同甫赋壮词以寄之
#### 宋代：辛弃疾
```
醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。

马作的卢飞快，弓如霹雳弦惊。了却君王天下事，赢得生前身后名。可怜白发生！
```

### 93.江城子·密州出猎
#### 宋代：苏轼
```
老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。

酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。
```

### 94.定风波·莫听穿林打叶声
#### 宋代：苏轼
```
莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。

料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。
```

### 95.南乡子·登京口北固亭有怀
#### 宋代：辛弃疾
```
何处望神州？满眼风光北固楼。千古兴亡多少事？悠悠。不尽长江滚滚流。

年少万兜鍪，坐断东南战未休。天下英雄谁敌手？曹刘。生子当如孙仲谋。
```

### 96.酹江月·和友驿中言别
#### 宋代：文天祥
```
乾坤能大，算蛟龙元不是池中物。
风雨牢愁无著处，那更寒蛩四壁。
横槊题诗，登楼作赋，万事空中雪。
江流如此，方来还有英杰。

堪笑一叶漂零，重来淮水，正凉风新发。
镜里朱颜都变尽，只有丹心难灭。
去去龙沙，江山回首，一线青如发。
故人应念，杜鹃枝上残月。
```

### 97.诉衷情·当年万里觅封侯
#### 宋代：陆游
```
当年万里觅封侯，匹马戍梁州。关河梦断何处？尘暗旧貂裘。

胡未灭，鬓先秋，泪空流。此生谁料，心在天山，身老沧洲。
```

### 98.鹧鸪天·西都作
#### 宋代：朱敦儒
```
我是清都山水郎，天教分付与疏狂。
曾批给雨支风券，累上留云借月章。

诗万首，酒千觞。几曾着眼看侯王？
玉楼金阙慵归去，且插梅花醉洛阳。
```

### 99.满江红·写怀
#### 宋代：岳飞
```
怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！

靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。
```

### 100.浪淘沙令·伊吕两衰翁
#### 宋代：王安石
```
伊吕两衰翁，历遍穷通。一为钓叟一耕佣。若使当时身不遇，老了英雄。

汤武偶相逢，风虎云龙。兴王只在谈笑中。直至如今千载后，谁与争功！
```


## 后主词5首

### 101.虞美人·春花秋月何时了
#### 五代：李煜
```
春花秋月何时了？往事知多少。小楼昨夜又东风，故国不堪回首月明中。

雕栏玉砌应犹在，只是朱颜改。问君能有几多愁？恰似一江春水向东流。
```

### 102.相见欢·无言独上西楼
#### 五代：李煜
```
无言独上西楼，月如钩。寂寞梧桐深院锁清秋。

剪不断，理还乱，是离愁。别是一般滋味在心头。
```

### 103.浪淘沙令·帘外雨潺潺
#### 五代：李煜
```
帘外雨潺潺，春意阑珊。罗衾不耐五更寒。梦里不知身是客，一晌贪欢。

独自莫凭栏，无限江山，别时容易见时难。流水落花春去也，天上人间。
```

### 104.破阵子·四十年来家国
#### 五代：李煜
```
四十年来家国，三千里地山河。凤阁龙楼连霄汉，玉树琼枝作烟萝，几曾识干戈？

一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。
```

### 105.乌夜啼·昨夜风兼雨
#### 五代：李煜
```
昨夜风兼雨，帘帏飒飒秋声。烛残漏断频欹枕，起坐不能平。

世事漫随流水，算来一梦浮生。醉乡路稳宜频到，此外不堪行。
```

## 纳兰词5首

### 106.木兰花·拟古决绝词柬友
#### 清代：纳兰性德
```
人生若只如初见，何事秋风悲画扇。
等闲变却故人心，却道故人心易变。
骊山语罢清宵半，泪雨霖铃终不怨。
何如薄幸锦衣郎，比翼连枝当日愿。
```

### 107.浣溪沙·谁念西风独自凉
#### 清代：纳兰性德
```
谁念西风独自凉，萧萧黄叶闭疏窗，沉思往事立残阳。

被酒莫惊春睡重，赌书消得泼茶香，当时只道是寻常。
```

### 108.画堂春·一生一代一双人
#### 清代：纳兰性德
```
一生一代一双人，争教两处销魂。相思相望不相亲，天为谁春。

浆向蓝桥易乞，药成碧海难奔。若容相访饮牛津，相对忘贫。
```

### 109.长相思·山一程
#### 清代：纳兰性德
```
山一程，水一程，身向榆关那畔行，夜深千帐灯。

风一更，雪一更，聒碎乡心梦不成，故园无此声。
```

### 110.临江仙·寒柳
#### 清代：纳兰性德
```
飞絮飞花何处是，层冰积雪摧残，疏疏一树五更寒。爱他明月好，憔悴也相关。

最是繁丝摇落后，转教人忆春山。湔裙梦断续应难。西风多少恨，吹不散眉弯。
```


## 宋诗20首

### 111.夏日绝句
#### 宋代：李清照
```
生当作人杰，死亦为鬼雄。
至今思项羽，不肯过江东。
```

### 112.梅花
#### 宋代：王安石
```
墙角数枝梅，凌寒独自开。
遥知不是雪，为有暗香来。
```

### 113.江上渔者
#### 宋代：范仲淹
```
江上往来人，但爱鲈鱼美。
君看一叶舟，出没风波里。
```

### 114.晓出净慈寺送林子方
#### 宋代：杨万里
```
毕竟西湖六月中，风光不与四时同。
接天莲叶无穷碧，映日荷花别样红。
```

### 115.题西林壁
#### 宋代：苏轼
```
横看成岭侧成峰，远近高低各不同。
不识庐山真面目，只缘身在此山中。
```

### 116.惠崇春江晚景二首
#### 宋代：苏轼
```
竹外桃花三两枝，春江水暖鸭先知。
蒌蒿满地芦芽短，正是河豚欲上时。
```

### 117.寒菊
#### 宋代：郑思肖
```
花开不并百花丛，独立疏篱趣未穷。
宁可枝头抱香死，何曾吹落北风中。
```

### 118.示儿
#### 宋代：陆游
```
死去元知万事空，但悲不见九州同。
王师北定中原日，家祭无忘告乃翁。
```

### 119.饮湖上初晴后雨二首·其二
#### 宋代：苏轼
```
水光潋滟晴方好，山色空蒙雨亦奇。
欲把西湖比西子，淡妆浓抹总相宜。
```

### 120.泊船瓜洲
#### 宋代：王安石
```
京口瓜洲一水间，钟山只隔数重山。
春风又绿江南岸，明月何时照我还？
```

### 121.元日
#### 宋代：王安石
```
爆竹声中一岁除，春风送暖入屠苏。
千门万户曈曈日，总把新桃换旧符。
```

### 122.春日
#### 宋代：朱熹
```
胜日寻芳泗水滨，无边光景一时新。
等闲识得东风面，万紫千红总是春。
```

### 123.小池
#### 宋代：杨万里
```
泉眼无声惜细流，树阴照水爱晴柔。
小荷才露尖尖角，早有蜻蜓立上头。
```

### 124.冬夜读书示子聿
#### 宋代：陆游
```
古人学问无遗力，少壮工夫老始成。
纸上得来终觉浅，绝知此事要躬行。
```

### 125.梅花绝句·其一
#### 宋代：陆游
```
闻道梅花坼晓风，雪堆遍满四山中。
何方可化身千亿，一树梅花一放翁。
```

### 126.游园不值
#### 宋代：叶绍翁
```
应怜屐齿印苍苔，小扣柴扉久不开。
春色满园关不住，一枝红杏出墙来。
```

### 127.游山西村
#### 宋代：陆游
```
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。
```

### 128.过零丁洋
#### 宋代：文天祥
```
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。
```

### 129.书愤五首·其一
#### 宋代：陆游
```
早岁那知世事艰，中原北望气如山。
楼船夜雪瓜洲渡，铁马秋风大散关。
塞上长城空自许，镜中衰鬓已先斑。
出师一表真名世，千载谁堪伯仲间！
```

### 130.临安春雨初霁
#### 宋代：陆游
```
世味年来薄似纱，谁令骑马客京华。
小楼一夜听春雨，深巷明朝卖杏花。
矮纸斜行闲作草，晴窗细乳戏分茶。
素衣莫起风尘叹，犹及清明可到家。
```


## 先秦诗10首

### 131.关雎
#### 先秦：佚名
```
关关雎鸠，在河之洲。窈窕淑女，君子好逑。
参差荇菜，左右流之。窈窕淑女，寤寐求之。
求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。
参差荇菜，左右芼之。窈窕淑女，钟鼓乐之。
```

### 132.蒹葭
#### 先秦：佚名
```
蒹葭苍苍，白露为霜。所谓伊人，在水一方。
溯洄从之，道阻且长。溯游从之，宛在水中央。
蒹葭萋萋，白露未晞。所谓伊人，在水之湄。
溯洄从之，道阻且跻。溯游从之，宛在水中坻。
蒹葭采采，白露未已。所谓伊人，在水之涘。
溯洄从之，道阻且右。溯游从之，宛在水中沚。
```

### 133.桃夭
#### 先秦：佚名
```
桃之夭夭，灼灼其华。之子于归，宜其室家。
桃之夭夭，有蕡其实。之子于归，宜其家室。
桃之夭夭，其叶蓁蓁。之子于归，宜其家人。
```

### 134.荆轲歌
#### 先秦：佚名
```
风萧萧兮易水寒，壮士一去兮不复还。
探虎穴兮入蛟宫，仰天呼气兮成白虹。
```

### 135.子衿
#### 先秦：佚名
```
青青子衿，悠悠我心。纵我不往，子宁不嗣音？
青青子佩，悠悠我思。纵我不往，子宁不来？
挑兮达兮，在城阙兮。一日不见，如三月兮。
```

### 136.越人歌
#### 先秦：佚名
```
今夕何夕兮，搴舟中流。
今日何日兮，得与王子同舟。
蒙羞被好兮，不訾诟耻。
心几烦而不绝兮，得知王子。
山有木兮木有枝，心悦君兮君不知。
```

### 137.木瓜
#### 先秦：佚名
```
投我以木瓜，报之以琼琚。匪报也，永以为好也！
投我以木桃，报之以琼瑶。匪报也，永以为好也！
投我以木李，报之以琼玖。匪报也，永以为好也！
```

### 138.采葛
#### 先秦：佚名
```
彼采葛兮，一日不见，如三月兮！
彼采萧兮，一日不见，如三秋兮！
彼采艾兮！一日不见，如三岁兮！
```

### 139.国风·郑风·野有蔓草
#### 先秦：佚名
```
野有蔓草，零露漙兮。有美一人，清扬婉兮。邂逅相遇，适我愿兮。
野有蔓草，零露瀼瀼。有美一人，婉如清扬。邂逅相遇，与子偕臧。
```

### 140.诗经·陈风·月出
#### 先秦：佚名
```
月出皎兮，佼人僚兮。舒窈纠兮，劳心悄兮。
月出皓兮，佼人懰兮。舒忧受兮，劳心慅兮。
月出照兮，佼人燎兮。舒夭绍兮，劳心惨兮。
```


## 两汉诗20首

### 141.长歌行
#### 两汉：佚名
```
青青园中葵，朝露待日晞。
阳春布德泽，万物生光辉。
常恐秋节至，焜黄华叶衰。
百川东到海，何时复西归？
少壮不努力，老大徒伤悲！
```

### 142.凤求凰
#### 两汉：司马相如
```
凤兮凤兮归故乡，遨游四海求其凰。
时未遇兮无所将，何悟今兮升斯堂！
有艳淑女在闺房，室迩人遐毒我肠。
何缘交颈为鸳鸯，胡颉颃兮共翱翔！
凰兮凰兮从我栖，得托孳尾永为妃。
交情通意心和谐，中夜相从知者谁？
双翼俱起翻高飞，无感我思使余悲。
```

### 143.白头吟
#### 两汉：卓文君
```
皑如山上雪，皎若云间月。
闻君有两意，故来相决绝。
今日斗酒会，明旦沟水头。
躞蹀御沟上，沟水东西流。
凄凄复凄凄，嫁娶不须啼。
愿得一心人，白头不相离。
竹竿何袅袅，鱼尾何簁簁！
男儿重意气，何用钱刀为！
```

### 144.垓下歌
#### 两汉：项羽
```
力拔山兮气盖世。时不利兮骓不逝。
骓不逝兮可奈何！虞兮虞兮奈若何！
```

### 145.大风歌
#### 两汉：刘邦
```
大风起兮云飞扬，
威加海内兮归故乡，
安得猛士兮守四方！
```

### 146.江南
#### 两汉：佚名
```
江南可采莲，莲叶何田田，鱼戏莲叶间。
鱼戏莲叶东，鱼戏莲叶西，鱼戏莲叶南，鱼戏莲叶北。
```

### 147.留别妻
#### 两汉：苏武
```
结发为夫妻，恩爱两不疑。
欢娱在今夕，嬿婉及良时。
征夫怀远路，起视夜何其？
参辰皆已没，去去从此辞。
行役在战场，相见未有期。
握手一长叹，泪为生别滋。
努力爱春华，莫忘欢乐时。
生当复来归，死当长相思。
```

### 148.上邪
#### 两汉：佚名
```
上邪，我欲与君相知，长命无绝衰。

山无陵，江水为竭。冬雷震震，夏雨雪。天地合，乃敢与君绝。
```

### 149.李延年歌
#### 两汉：李延年
```
北方有佳人，绝世而独立。
一顾倾人城，再顾倾人国。
宁不知倾城与倾国？佳人难再得。
```

### 150.秋风辞
#### 两汉：刘彻
```
秋风起兮白云飞，草木黄落兮雁南归。
兰有秀兮菊有芳，怀佳人兮不能忘。
泛楼船兮济汾河，横中流兮扬素波。
箫鼓鸣兮发棹歌，欢乐极兮哀情多。
少壮几时兮奈老何！
```

### 151.行行重行行
#### 两汉：佚名
```
行行重行行，与君生别离。
相去万余里，各在天一涯。
道路阻且长，会面安可知？
胡马依北风，越鸟巢南枝。
相去日已远，衣带日已缓。
浮云蔽白日，游子不顾返。
思君令人老，岁月忽已晚。
弃捐勿复道，努力加餐饭。
```

### 152.迢迢牵牛星
#### 两汉：佚名
```
迢迢牵牛星，皎皎河汉女。
纤纤擢素手，札札弄机杼。
终日不成章，泣涕零如雨。
河汉清且浅，相去复几许！
盈盈一水间，脉脉不得语。
```

### 153.明月何皎皎
#### 两汉：佚名
```
明月何皎皎，照我罗床帏。
忧愁不能寐，揽衣起徘徊。
客行虽云乐，不如早旋归。
出户独彷徨，愁思当告谁！
引领还入房，泪下沾裳衣。
```

### 154.生年不满百
#### 两汉：佚名
```
生年不满百，常怀千岁忧。
昼短苦夜长，何不秉烛游！
为乐当及时，何能待来兹？
愚者爱惜费，但为後世嗤。
仙人王子乔，难可与等期。
```

### 155.青青河畔草
#### 两汉：佚名
```
青青河畔草，郁郁园中柳。
盈盈楼上女，皎皎当窗牖。
娥娥红粉妆，纤纤出素手。
昔为倡家女，今为荡子妇。
荡子行不归，空床难独守。
```

### 156.和项王歌
#### 两汉：虞姬
```
汉兵已略地，四方楚歌声。
大王意气尽，贱妾何聊生！
```

### 157.怨歌行
#### 两汉：班婕妤
```
新裂齐纨素，皎洁如霜雪。
裁为合欢扇，团团似明月。
出入君怀袖，动摇微风发。
常恐秋节至，凉飙夺炎热。
弃捐箧笥中，恩情中道绝。
```

### 158.客从远方来
#### 两汉：佚名
```
客从远方来，遗我一端绮。
相去万余里，故人心尚尔。
文采双鸳鸯，裁为合欢被。
著以长相思，缘以结不解。
以胶投漆中，谁能别离此？
```

### 159.怨郎诗
#### 两汉：卓文君
```
一朝别后，二地相悬。
只说是三四月，又谁知五六年？
七弦琴无心弹，八行书无可传。
九连环从中折断，十里长亭望眼欲穿。
百思想，千系念，万般无奈把郎怨。
万语千言说不完，百无聊赖，十依栏杆。

重九登高看孤雁，八月仲秋月圆人不圆。
七月半，秉烛烧香问苍天，
六月三伏天，人人摇扇我心寒。
五月石榴红似火，偏遇阵阵冷雨浇花端。
四月枇杷未黄，我欲对镜心意乱。
忽匆匆，三月桃花随水转。
飘零零，二月风筝线儿断。
噫，郎呀郎，巴不得下一世，你为女来我做男。
```

### 160.冉冉孤生竹
#### 两汉：佚名
```
冉冉孤生竹，结根泰山阿。
与君为新婚，菟丝附女萝。
菟丝生有时，夫妇会有宜。
千里远结婚，悠悠隔山陂。
思君令人老，轩车来何迟！
伤彼蕙兰花，含英扬光辉。
过时而不采，将随秋草萎。
君亮执高节，贱妾亦何为！
```


## 魏晋诗10首

### 161.七步诗
#### 两汉：曹植
```
煮豆燃豆萁，豆在釜中泣。
本是同根生，相煎何太急？
```

### 162.观沧海
#### 两汉：曹操
```
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。
```

### 163.短歌行
#### 两汉：曹操
```
对酒当歌，人生几何！譬如朝露，去日苦多。
慨当以慷，忧思难忘。何以解忧？唯有杜康。
青青子衿，悠悠我心。但为君故，沉吟至今。
呦呦鹿鸣，食野之苹。我有嘉宾，鼓瑟吹笙。
明明如月，何时可掇？忧从中来，不可断绝。
越陌度阡，枉用相存。契阔谈讌，心念旧恩。
月明星稀，乌鹊南飞。绕树三匝，何枝可依？
山不厌高，海不厌深。周公吐哺，天下归心。
```

### 164.龟虽寿
#### 两汉：曹操
```
神龟虽寿，犹有竟时。
螣蛇乘雾，终为土灰。
老骥伏枥，志在千里。
烈士暮年，壮心不已。
盈缩之期，不但在天；
养怡之福，可得永年。
幸甚至哉，歌以咏志。
```

### 165.饮酒·其五
#### 魏晋：陶渊明
```
结庐在人境，而无车马喧。
问君何能尔？心远地自偏。
采菊东篱下，悠然见南山。
山气日夕佳，飞鸟相与还。
此中有真意，欲辨已忘言。
```

### 166.杂诗七首·其四
#### 魏晋：曹植
```
南国有佳人，容华若桃李。
朝游江北岸，夕宿潇湘沚。
时俗薄朱颜，谁为发皓齿？
俯仰岁将暮，荣耀难久恃。
```

### 167.燕歌行二首·其一
#### 魏晋：曹丕
```
秋风萧瑟天气凉，草木摇落露为霜，群燕辞归鹄南翔。
念君客游思断肠，慊慊思归恋故乡，君何淹留寄他方？
贱妾茕茕守空房，忧来思君不敢忘，不觉泪下沾衣裳。
援琴鸣弦发清商，短歌微吟不能长。
明月皎皎照我床，星汉西流夜未央。
牵牛织女遥相望，尔独何辜限河梁。
```

### 168.赠从弟
#### 魏晋：刘桢
```
亭亭山上松，瑟瑟谷中风。
风声一何盛，松枝一何劲。
冰霜正惨凄，终岁常端正。
岂不罹凝寒，松柏有本性。
```

### 169.思吴江歌
#### 魏晋：张翰
```
秋风起兮木叶飞，吴江水兮鲈正肥。
三千里兮家未归，恨难禁兮仰天悲。
```

### 170.饮酒·其四
#### 魏晋：陶渊明
```
秋菊有佳色，裛露掇其英。
泛此忘忧物，远我遗世情。
一觞虽独尽，杯尽壶自倾。
日入群动息，归鸟趋林鸣。
啸傲东轩下，聊复得此生。
```


## [长诗10首](./长诗10首.md)

### 171.将进酒
#### 唐代：李白
```
君不见，黄河之水天上来，奔流到海不复回。
君不见，高堂明镜悲白发，朝如青丝暮成雪。

人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。

岑夫子，丹丘生，将进酒，杯莫停。
与君歌一曲，请君为我倾耳听。

钟鼓馔玉不足贵，但愿长醉不复醒。
古来圣贤皆寂寞，惟有饮者留其名。
陈王昔时宴平乐，斗酒十千恣欢谑。
主人何为言少钱，径须沽取对君酌。

五花马，千金裘，呼儿将出换美酒，
与尔同销万古愁。
```

### 172.春江花月夜
#### 唐代：张若虚
```
春江潮水连海平，海上明月共潮生。
滟滟随波千万里，何处春江无月明！
江流宛转绕芳甸，月照花林皆似霰。
空里流霜不觉飞，汀上白沙看不见。
江天一色无纤尘，皎皎空中孤月轮。
江畔何人初见月？江月何年初照人？
人生代代无穷已，江月年年只相似。
不知江月待何人，但见长江送流水。
白云一片去悠悠，青枫浦上不胜愁。
谁家今夜扁舟子？何处相思明月楼？
可怜楼上月徘徊，应照离人妆镜台。
玉户帘中卷不去，捣衣砧上拂还来。
此时相望不相闻，愿逐月华流照君。
鸿雁长飞光不度，鱼龙潜跃水成文。
昨夜闲潭梦落花，可怜春半不还家。
江水流春去欲尽，江潭落月复西斜。
斜月沉沉藏海雾，碣石潇湘无限路。
不知乘月几人归，落月摇情满江树。
```

### 174.饮中八仙歌
#### 唐代：杜甫
```
知章骑马似乘船，眼花落井水底眠。

汝阳三斗始朝天，道逢麴车口流涎，恨不移封向酒泉。
左相日兴费万钱，饮如长鲸吸百川，衔杯乐圣称避贤。
宗之潇洒美少年，举觞白眼望青天，皎如玉树临风前。

苏晋长斋绣佛前，醉中往往爱逃禅。
李白斗酒诗百篇，长安市上酒家眠，
天子呼来不上船，自称臣是酒中仙。

张旭三杯草圣传，脱帽露顶王公前，挥毫落纸如云烟。
焦遂五斗方卓然，高谈雄辩惊四筵。
```

### 179.蜀道难
#### 唐代:李白
```
噫吁嚱，危乎高哉！蜀道之难，难于上青天！

蚕丛及鱼凫，开国何茫然！

尔来四万八千岁，不与秦塞通人烟。

西当太白有鸟道，可以横绝峨眉巅。

地崩山摧壮士死，然后天梯石栈相钩连。

上有六龙回日之高标，下有冲波逆折之回川。

黄鹤之飞尚不得过，猿猱欲度愁攀援。

青泥何盘盘，百步九折萦岩峦。

扪参历井仰胁息，以手抚膺坐长叹。

问君西游何时还？畏途巉岩不可攀。

但见悲鸟号古木，雄飞雌从绕林间。

又闻子规啼夜月，愁空山。

蜀道之难,难于上青天，使人听此凋朱颜！

连峰去天不盈尺，枯松倒挂倚绝壁。

飞湍瀑流争喧豗，砯崖转石万壑雷。

其险也如此，嗟尔远道之人胡为乎来哉！

剑阁峥嵘而崔嵬，一夫当关，万夫莫开。

所守或匪亲，化为狼与豺。

朝避猛虎，夕避长蛇；磨牙吮血，杀人如麻。

锦城虽云乐，不如早还家。

蜀道之难,难于上青天，侧身西望长咨嗟！
```
