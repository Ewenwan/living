# 爱上古诗：宋词

<!-- > ![爱上古诗](images/爱上古诗.jpg)
> 1. [唐诗](唐诗.md)  
> 2. [宋词](宋词.md)  
> 3. [乐府民歌](乐府民歌.md)   -->

* [TODO：学习进度 ==>](#todo)  

## [满江红·怒发冲冠](https://baike.baidu.com/item/满江红·怒发冲冠/8852069)
#### 宋 - 岳飞
```
怒发冲冠，凭阑处潇潇雨歇。
抬望眼，仰天长啸，壮怀激烈。
三十功名尘与土，八千里路云和月。
莫等闲白了少年头，空悲切。

靖康耻，犹未雪，臣子恨，何时灭！
驾长车，踏破贺兰山缺。
壮志饥餐胡虏肉，笑谈渴饮匈奴血。
待从头收拾旧山河，朝天阙。
```

## [念奴娇·赤壁怀古](https://baike.baidu.com/item/念奴娇·赤壁怀古/847153)
#### 宋 - 苏轼
```
大江东去，浪淘尽，千古风流人物。
故垒西边，人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。

遥想公瑾当年，小乔初嫁了，雄姿英发。
羽扇纶巾，谈笑间，樯橹灰飞烟灭。
故国神游，多情应笑我，早生华发。
人间如梦，一樽还酹江月。
```

## [沁园春·雪](https://baike.baidu.com/item/沁园春·雪/1410627)
#### 现代 - 毛泽东
```
北国风光，千里冰封，万里雪飘。
望长城内外，惟余莽莽；大河上下，顿失滔滔。
山舞银蛇，原驰蜡象，欲与天公试比高。
须晴日，看红装素裹，分外妖娆。

江山如此多娇，引无数英雄竞折腰。
惜秦皇汉武，略输文采；唐宗宋祖，稍逊风骚。
一代天骄，成吉思汗，只识弯弓射大雕。
俱往矣，数风流人物，还看今朝。
```

### TODO

## [卜算子·咏梅](https://baike.baidu.com/item/卜算子·咏梅/124232)
#### 现代 - 毛泽东
##### 读陆游咏梅词，反其义而用之。
```
风雨送春归，飞雪迎春到。
已是悬崖百丈冰，犹有花枝俏。

俏也不争春，只把春来报。
待到山花烂漫时，她在丛中笑。
```

## [水调歌头·明月几时有](https://baike.baidu.com/item/水调歌头·明月几时有)
#### 宋 - 苏轼
```
明月几时有，把酒问青天。
不知天上宫阙，今夕是何年？
我欲乘风归去，又恐琼楼玉宇，高处不胜寒。
起舞弄清影，何似在人间！

转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。
```

## [定风波·莫听穿林打叶声](https://baike.baidu.com/item/定风波·莫听穿林打叶声/2807984)
#### 北宋 - 苏轼
```
莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。 
```

## [江城子·密州出猎](https://baike.baidu.com/item/江城子·密州出猎)
#### 北宋 - 苏轼
```
老夫聊发少年狂，左牵黄，右擎苍，锦帽貂裘，千骑卷平冈。
为报倾城随太守，亲射虎，看孙郎。

酒酣胸胆尚开张，鬓微霜，又何妨！持节云中，何日遣冯唐？
会挽雕弓如满月，西北望，射天狼。
```

## 蝶恋花·春景
#### 北宋 - 苏轼
```
花褪残红青杏小。燕子飞时，绿水人家绕。
枝上柳绵吹又少。天涯何处无芳草！

墙里秋千墙外道。墙外行人，墙里佳人笑。
笑渐不闻声渐悄。多情却被无情恼。
```

### TODO-end

## [虞美人·春花秋月何时了](https://baike.baidu.com/item/虞美人·春花秋月何时了)
#### 北宋·南唐 - 李煜
```
春花秋月何时了，往事知多少？
小楼昨夜又东风，故国不堪回首月明中！

雕栏玉砌应犹在，只是朱颜改。
问君能有几多愁？恰似一江春水向东流。
```

## [相见欢·无言独上西楼](https://baike.baidu.com/item/相见欢·无言独上西楼/10926787)
#### 北宋·南唐 - 李煜
```
无言独上西楼，月如钩。
寂寞梧桐深院，锁清秋。

剪不断，理还乱，是离愁。
别是一般滋味，在心头。
```

## [相见欢·林花谢了春红](https://baike.baidu.com/item/相见欢·林花谢了春红)
#### 北宋·南唐 - 李煜
```
林花谢了春红，太匆匆！
无奈朝来寒雨晚来风。

胭脂泪，留人醉，几时重？
自是人生长恨水长东！
```

## 浪淘沙令·帘外雨潺潺
#### 五代 - 李煜
```
帘外雨潺潺，春意阑珊。罗衾不耐五更寒。梦里不知身是客，一晌贪欢。

独自莫凭栏，无限江山，别时容易见时难。流水落花春去也，天上人间。
```

### 103.浪淘沙令·帘外雨潺潺
#### 五代 - 李煜
```
帘外雨潺潺，春意阑珊。罗衾不耐五更寒。
梦里不知身是客，一晌贪欢。

独自莫凭栏，无限江山，别时容易见时难。
流水落花春去也，天上人间。
```

## 破阵子·四十年来家国
#### 五代 - 李煜
```
四十年来家国，三千里地山河。
凤阁龙楼连霄汉，玉树琼枝作烟萝，几曾识干戈？

一旦归为臣虏，沈腰潘鬓消磨。
最是仓皇辞庙日，教坊犹奏别离歌，垂泪对宫娥。
```

## 乌夜啼·昨夜风兼雨
#### 五代 - 李煜
```
昨夜风兼雨，帘帏飒飒秋声。
烛残漏断频欹枕，起坐不能平。

世事漫随流水，算来一梦浮生。
醉乡路稳宜频到，此外不堪行。
```

## [江城子·乙卯正月二十日夜记梦](https://baike.baidu.com/item/江城子·乙卯正月二十日夜记梦/7332110)
#### 北宋 - 苏轼
```
十年生死两茫茫，不思量，自难忘。
千里孤坟，无处话凄凉。
纵使相逢应不识，尘满面，鬓如霜。

夜来幽梦忽还乡，小轩窗，正梳妆。
相顾无言，惟有泪千行。
料得年年肠断处，明月夜，短松冈。
```

# 秦观
```
秦观，被尊为婉约派一代词宗，北宋文学家、词人。他与黄庭坚、晁补之、张耒号称为“苏门四学士”，颇得苏轼赏识。因秦观屡得名师指点，又常与同道切磋，兼之天赋才情，所以他的文学成就灿然可观。
```

## [鹊桥仙·纤云弄巧](https://baike.baidu.com/item/鹊桥仙·纤云弄巧)
#### 北宋 - 秦观
```
纤云弄巧，飞星传恨，银汉迢迢暗度。
金风玉露一相逢，便胜却人间无数。

柔情似水，佳期如梦，忍顾鹊桥归路。
两情若是久长时，又岂在朝朝暮暮。
```

# 李清照
```
李清照，宋代女词人，婉约词派代表，有“千古第一才女”之称。所作词，前期多写其悠闲生活，后期多悲叹身世，情调感伤。
```

## [声声慢·寻寻觅觅](https://baike.baidu.com/item/声声慢·寻寻觅觅)
#### 南宋 - 李清照
```
寻寻觅觅，冷冷清清，凄凄惨惨戚戚。
乍暖还寒时候，最难将息。
三杯两盏淡酒，怎敌他晓来风急？
雁过也，正伤心，却是旧时相识。

满地黄花堆积。憔悴损，如今有谁堪摘？
守著窗儿独自，怎生得黑？
梧桐更兼细雨，到黄昏、点点滴滴。
这次第，怎一个愁字了得！ 
```

## [如梦令·昨夜雨疏风骤](https://baike.baidu.com/item/如梦令·昨夜雨疏风骤)
#### 南宋 - 李清照
```
昨夜雨疏风骤，浓睡不消残酒。
试问卷帘人，却道海棠依旧。
知否，知否？应是绿肥红瘦。
```

## [如梦令·常记溪亭日暮](https://baike.baidu.com/item/如梦令·常记溪亭日暮)
#### 南宋 - 李清照
```
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。
```

## [一剪梅·红藕香残玉簟秋](https://baike.baidu.com/item/一剪梅·红藕香残玉簟秋)
#### 南宋 - 李清照
```
红藕香残玉簟秋，轻解罗裳，独上兰舟。
云中谁寄锦书来，雁字回时，月满西楼。

花自飘零水自流，一种相思，两处闲愁。
此情无计可消除，才下眉头，却上心头。
```

## [醉花阴·薄雾浓云愁永昼](https://baike.baidu.com/item/醉花阴·薄雾浓云愁永昼)
#### 南宋 - 李清照
```
薄雾浓云愁永昼，瑞脑消金兽。
佳节又重阳，玉枕纱厨，半夜凉初透。

东篱把酒黄昏后，有暗香盈袖。
莫道不销魂，帘卷西风，人比黄花瘦。
```

## [武陵春·春晚](https://baike.baidu.com/item/武陵春·春晚)
#### 南宋 - 李清照
```
风住尘香花已尽，日晚倦梳头。
物是人非事事休，欲语泪先流。

闻说双溪春尚好，也拟泛轻舟。
只恐双溪舴艋舟，载不动许多愁。
```

## [夏日绝句](https://baike.baidu.com/item/夏日绝句/9245)
#### 宋 - 李清照
```
生当作人杰，死亦为鬼雄。
至今思项羽，不肯过江东。
```

## [蝶恋花](https://so.gushiwen.org/shiwenv_ba87db9a6f2b.aspx)
#### 南宋 - 李清照
```
泪湿罗衣脂粉满，四叠阳关，唱到千千遍。
人道山长水又断，萧萧微雨闻孤馆。

惜别伤离方寸乱，忘了临行，酒盏深和浅。
好把音书凭过雁，东莱不似蓬莱远。
```

## [鹧鸪天](https://baike.baidu.com/item/鹧鸪天·寒日萧萧上琐窗)
#### 南宋 - 李清照
```
寒日萧萧上琐窗，梧桐应恨夜来霜。
酒阑更喜团茶苦，梦断偏宜瑞脑香。

秋已尽，日犹长，仲宣怀远更凄凉。
不如随分尊前醉，莫负东篱菊蕊黄。
```

# 苏轼
```
苏轼亦善书，为“宋四家”之一；工于画，尤擅墨竹、怪石、枯木等。有《东坡七集》、《东坡易传》、《东坡乐府》等传世。
```

## [望江南·超然台作](https://baike.baidu.com/item/望江南·超然台作)
#### 宋 - 苏轼
```
春未老，风细柳斜斜。
试上超然台上看，半壕春水一城花。烟雨暗千家。

寒食后，酒醒却咨嗟。
休对故人思故国，且将新火试新茶。诗酒趁年华。
```

## [临江仙·送钱穆父](https://baike.baidu.com/item/临江仙·送钱穆父)
#### 宋 - 苏轼
```
一别都门三改火，天涯踏尽红尘。依然一笑作春温。
无波真古井，有节是秋筠。

惆怅孤帆连夜发，送行淡月微云。尊前不用翠眉颦。
人生如逆旅，我亦是行人。
```

## 3、《水调歌头》
#### 宋 - 苏轼
```
安石在东海，从事鬓惊秋。
中年亲友难别，丝竹缓离愁。
一旦功成名遂，准拟东还海道，
扶病入西州。
雅志困轩冕，遗恨寄沧洲。
岁云暮，须早计，要褐裘。
故乡归去千里，佳处辄迟留。
我醉歌时君和，醉倒须君扶我，惟酒可忘忧。
一任刘玄德，相对卧高楼。
```

## 4、《满庭芳》
#### 宋 - 苏轼
```
三十三年，今谁存者，算只君与长江。
凛然苍桧，霜干苦难双。
闻道司州古县，云溪上、竹坞松窗。
江南岸，不因送子，宁肯过吾邦。
摐摐。
疏雨过，风林舞破，烟盖云幢。
愿持此邀君，一饮空缸。
居士先生老矣，真梦里、相对残釭。
歌舞断，行人未起，船鼓已逄逄。
```

## 5、《临江仙》
#### 宋 - 苏轼
```
尊酒何人怀李白，草堂遥指江东。
珠帘十里卷香风。
花开又花谢，离恨几千重。
轻舸渡江连夜到，一时惊笑衰容。
语音犹自带吴侬。
夜阑对酒处，依旧梦魂中。
```

## 6、《西江月》
#### 宋 - 苏轼
```
照野弥弥浅浪，横空暧暧微霄。
障泥未解玉骢骄。我欲醉眠芳草。
可惜一溪明月，莫教踏破琼瑶。
解鞍敧枕绿杨桥。杜宇一声春晓。
```

## 7、《蝶恋花》
#### 宋 - 苏轼
```
帘外东风交雨霰。
帘里佳人，笑语如莺燕。
深惜今年正月暖。
灯光酒色摇金盏。
掺鼓渔阳挝未遍。
舞褪琼钗，汗湿香罗软。
今夜何人吟古怨。清诗未就冰生砚。
```

## 8、《临江仙》
#### 宋 - 苏轼
```
夜饮东坡醒复醉，归来仿佛已三更。
家童鼻息已雷鸣，敲门都不应，
倚帐听江声。
长恨此身非我有，何时忘却营营。
夜阑风静彀纹平，小舟从此逝，江海寄余生。
```

## 9、《定风波》
#### 宋 - 苏轼
```
与客携壶上翠微。江涵秋影雁初飞。
尘世难逢开口笑。年少。
菊花须插满头归。酩酊但酬佳节了。
云峤。登临不用怨斜晖。
古往今来谁不老。多少。
牛山何必更沾衣。
```

## 10、《蝶恋花》
#### 宋 - 苏轼
```
自古涟漪佳绝地。
绕郭荷花，欲把吴兴比。
倦客尘埃何处洗。
真君堂下寒泉水。
左海门前酤酒市。
夜半潮来，月下孤舟起。
倾盖相逢拼一醉。双凫飞去人千里。
```

## 11、《菩萨蛮》
#### 宋 - 苏轼
```
天怜豪俊腰金晚。故教月向松江满。
清景为淹留。从君都占秋。
身闲惟有酒。拭问清游首。
帝梦已遥思。匆匆归去时。
```

## 12、《满江红》
#### 宋 - 苏轼
```
忧喜相寻，风雨过、一江春绿。
巫峡梦、至今空有，乱山屏簇。
何似伯鸾携德耀，箪瓢未足清欢足。
渐粲然、光彩照阶庭，生兰玉。
幽梦里，传心曲。肠断处，凭他续。
文君婿知否，笑君卑辱。
君不见周南歌汉广，天教夫子休乔木。
便相将、左手抱琴书，云间宿。
```

## 13、《满庭芳》
#### 宋 - 苏轼
```
归去来兮，吾归何处，万里家在岷峨。
百年强半，来日苦无多。
坐见黄州再闰，儿童尽、楚语吴歌。
山中友，鸡豚社酒，相劝老东坡。
云何。
当此去，人生底事，来往如梭。
待闲看，秋风洛水清波。
好在堂前细柳，应念我、莫翦柔柯。
仍传语，江南父老，时与晒渔蓑。
```

## 14、《木兰花令》
#### 宋 - 苏轼
```
高平四面开雄垒。三月风光初觉媚。
园中桃李使君家，城上亭台游客醉。
歌翻杨柳金尊沸。饮散凭阑无限意。
云深不见玉关遥，草细山重残照里。
```

## 15、《木兰花令》
#### 宋 - 苏轼
```
经旬未识东君信。一夕薰风来解愠。
红绡衣薄麦秋寒，绿绮韵低梅雨润。
瓜头绿染山光嫩。弄色金桃新傅粉。
日高慵卷水晶帘，犹带春醪红玉困。
```

## 16、《千秋岁》
#### 宋 - 苏轼
```
浅霜侵绿。发少仍新沐。
冠直缝，巾横幅。
美人怜我老，玉手簪黄菊。
秋露重，真珠落袖沾馀馥。
坐上人如玉。花映花奴肉。
蜂蝶乱，飞相逐。
明年人纵健，此会应难复。
须细看，晚来月上和银烛。
```

## 18、《浣溪沙》
#### 宋 - 苏轼
```
白雪清词出坐间。爱君才器两俱全。
异乡风景却依然。
可恨相逢能几日，不知重会是何年。
茱萸仔细更重看。
```

## 21、《少年游》
#### 宋 - 苏轼
```
银塘朱槛曲尘波。圆绿卷新荷。
兰条荐浴，菖花酿酒，天气尚清和。
好将沈醉酬佳节，十分酒、一分歌。
狱草烟深，讼庭人悄，无吝宴游过。
```

# 辛弃疾
```
辛弃疾，南宋豪放派词人，有“词中之龙”之称。与苏轼合称“苏辛”，与李清照并称“济南二安”。其词艺术风格多样，以豪放为主，风格沉雄豪迈又不乏细腻柔媚之处。其词题材广阔又善化用典故入词，抒写力图恢复国家统一的爱国热情，倾诉壮志难酬的悲愤，对当时执政者的屈辱求和颇多谴责；也有不少吟咏祖国河山的作品。
```

## [青玉案·元夕](https://baike.baidu.com/item/青玉案·元夕/2582543)
#### 南宋 - 辛弃疾
```
东风夜放花千树，更吹落，星如雨。
宝马雕车香满路。
凤箫声动，玉壶光转，一夜鱼龙舞。

蛾儿雪柳黄金缕，笑语盈盈暗香去。
众里寻他千百度，
蓦然回首，那人却在，灯火阑珊处。
```

## [破阵子·为陈同甫赋壮词以寄](https://baike.baidu.com/item/破阵子·为陈同甫赋壮词以寄)
#### 南宋 - 辛弃疾
```
醉里挑灯看剑，梦回吹角连营。
八百里分麾下炙，五十弦翻塞外声。沙场秋点兵。

马作的卢飞快，弓如霹雳弦惊。
了却君王天下事，赢得生前身后名。可怜白发生。
```

## [西江月·夜行黄沙道中](https://baike.baidu.com/item/西江月·夜行黄沙道中)
#### 南宋 - 辛弃疾
```
明月别枝惊鹊，清风半夜鸣蝉。
稻花香里说丰年，听取蛙声一片。

七八个星天外，两三点雨山前。
旧时茅店社林边，路转溪桥忽见。
```

## [菩萨蛮·书江西造口壁](https://baike.baidu.com/item/菩萨蛮·书江西造口壁/6978208)
#### 南宋 - 辛弃疾
```
郁孤台下清江水，中间多少行人泪。
西北望长安，可怜无数山。
青山遮不住，毕竟东流去。
江晚正愁余，山深闻鹧鸪。
```

## [丑奴儿·书博山道中壁](https://baike.baidu.com/item/丑奴儿·书博山道中壁)
#### 南宋 - 辛弃疾
```
少年不识愁滋味，爱上层楼。爱上层楼。为赋新词强说愁。

而今识尽愁滋味，欲说还休。欲说还休。却道天凉好个秋。
```

## [南乡子·登京口北固亭有怀](https://baike.baidu.com/item/南乡子·登京口北固亭有怀/5765861)
#### 南宋 - 辛弃疾
```
何处望神州？满眼风光北固楼。
千古兴亡多少事？悠悠。不尽长江滚滚流。

年少万兜鍪，坐断东南战未休。
天下英雄谁敌手？曹刘。生子当如孙仲谋。
```

## [永遇乐·京口北固亭怀古](https://baike.baidu.com/item/永遇乐·京口北固亭怀古)
#### 南宋 - 辛弃疾
```
千古江山，英雄无觅，孙仲谋处。
舞榭歌台，风流总被雨打风吹去。
斜阳草树，寻常巷陌，人道寄奴曾住。
想当年，金戈铁马，气吞万里如虎。

元嘉草草，封狼居胥，赢得仓皇北顾。
四十三年，望中犹记，烽火扬州路。
可堪回首，佛狸祠下，一片神鸦社鼓。
凭谁问，廉颇老矣，尚能饭否？
```

## [鹧鸪天·送人](https://baike.baidu.com/item/鹧鸪天·送人)
#### 南宋 - 辛弃疾
```
唱彻《阳关》泪未干，功名馀事且加餐。
浮天水送无穷树，带雨云埋一半山。

今古恨，几千般，只应离合是悲欢？
江头未是风波恶，别有人间行路难！
```

## [鹧鸪天·代人赋·陌上柔桑破嫩芽](https://baike.baidu.com/item/鹧鸪天·代人赋/1934003)
#### 南宋 - 辛弃疾
```
陌上柔桑破嫩芽，东邻蚕种已生些。
平冈细草鸣黄犊，斜日寒林点暮鸦。

山远近，路横斜，青旗沽酒有人家。
城中桃李愁风雨，春在溪头荠菜花。
```

## [鹧鸪天·代人赋](https://baike.baidu.com/item/鹧鸪天·晚日寒鸦一片愁/5548211)
#### 南宋 - 辛弃疾
```
晚日寒鸦一片愁，柳塘新绿却温柔。
若教眼底无离恨，不信人间有白头。

肠已断，泪难收。相思重上小红楼。
情知已被山遮断，频倚阑干不自由。
```

# 柳永
```
柳永，北宋著名词人，婉约派代表人物。 柳永是第一位对宋词进行全面革新的词人， 也是两宋词坛上创用词调最多的词人。
```

## [雨霖铃·寒蝉凄切](https://baike.baidu.com/item/雨霖铃·寒蝉凄切)
#### 北宋 - 柳永
```
寒蝉凄切，对长亭晚，骤雨初歇。
都门帐饮无绪，留恋处，兰舟催发。
执手相看泪眼，竟无语凝噎。
念去去，千里烟波，暮霭沉沉楚天阔。

多情自古伤离别，更那堪冷落清秋节！
今宵酒醒何处？杨柳岸，晓风残月。
此去经年，应是良辰好景虚设。
便纵有千种风情，更与何人说？
```

## [蝶恋花](https://baike.baidu.com/item/蝶恋花·伫倚危楼风细细)
#### 北宋 - 柳永
```
伫倚危楼风细细，望极春愁，黯黯生天际。
草色烟光残照里，无言谁会凭阑意。

拟把疏狂图一醉，对酒当歌，强乐还无味。
衣带渐宽终不悔，为伊消得人憔悴。
```

## [少年游](https://baike.baidu.com/item/少年游·长安古道马迟迟)
#### 北宋 - 柳永
```
长安古道马迟迟，高柳乱蝉嘶。
夕阳岛外，秋风原上，目断四天垂。

归云一去无踪迹，何处是前期？
狎兴生疏，酒徒萧索，不似少年时。
```


## 忆帝京
#### 北宋 - 柳永
```
薄衾小枕凉天气，乍觉别离滋味。
展转数寒更，起了还重睡。
毕竟不成眠，一夜长如岁。

也拟待、却回征辔；又争奈、已成行计。
万种思量，多方开解，只恁寂寞厌厌地。
系我一生心，负你千行泪。
```


## 鹤冲天
#### 北宋 - 柳永
```
黄金榜上，偶失龙头望。
明代暂遗贤，如何向。
未遂风云便，争不恣狂荡。
何须论得丧？才子词人，自是白衣卿相。

烟花巷陌，依约丹青屏障。
幸有意中人，堪寻访。
且恁偎红倚翠，风流事，平生畅。
青春都一饷。忍把浮名，换了浅斟低唱！
```

# 范仲淹
```
范仲淹，北宋著名文学家、政治家、军事家、教育家。他的文学素养很高，著名的《岳阳楼记》中“先天下之忧而忧，后天下之乐而乐”为千古名句。
```

## [渔家傲·秋思](https://baike.baidu.com/item/渔家傲·秋思)
#### 北宋 - 范仲淹
```
塞下秋来风景异，衡阳雁去无留意。
四面边声连角起，千嶂里，长烟落日孤城闭。

浊酒一杯家万里，燕然未勒归无计。
羌管悠悠霜满地，人不寐，将军白发征夫泪。
```

## [苏幕遮·怀旧](https://baike.baidu.com/item/苏幕遮·怀旧)
#### 北宋 - 范仲淹
```
碧云天，黄叶地。秋色连波，波上寒烟翠。
山映斜阳天接水。芳草无情，更在斜阳外。

黯乡魂，追旅思。夜夜除非，好梦留人睡。
明月楼高休独倚。酒入愁肠，化作相思泪。
```

# 陆游
```
陆游（1125—1210），字务观，号放翁。汉族，越州山阴（今浙江绍兴）人，南宋著名诗人。少时受家庭爱国思想熏陶，高宗时应礼部试，为秦桧所黜。孝宗时赐进士出身。中年入蜀，投身军旅生活，官至宝章阁待制。晚年退居家乡。创作诗歌今存九千多首，内容极为丰富。著有《剑南诗稿》、《渭南文集》、《南唐书》、《老学庵笔记》等

陆游，南宋文学家、史学家、爱国诗人。 一生笔耕不辍，诗词文俱有很高成就，其诗语言平易晓畅、章法整饬谨严，兼具李白的雄奇奔放与杜甫的沉郁悲凉，尤以饱含爱国热情对后世影响深远。
```

## [卜算子·咏梅](https://baike.baidu.com/item/卜算子·咏梅/139)
#### 南宋 - 陆游
```
驿外断桥边，寂寞开无主。
已是黄昏独自愁，更著风和雨。

无意苦争春，一任群芳妒。
零落成泥碾作尘，只有香如故。 
```

## [钗头凤·红酥手](https://baike.baidu.com/item/钗头凤·红酥手)
#### 南宋 - 陆游
```
红酥手，黄縢(téng)酒，满城春色宫墙柳。
东风恶，欢情薄。一怀愁绪，几年离索。错、错、错。

春如旧，人空瘦，泪痕红浥(yì)鲛绡(jiāo xiāo)透。
桃花落，闲池阁。山盟虽在，锦书难托。莫、莫、莫！
```

## [诉衷情·当年万里觅封侯](https://baike.baidu.com/item/诉衷情·当年万里觅封侯)
#### 南宋 - 陆游
```
当年万里觅封侯，匹马戍梁州。
关河梦断何处？尘暗旧貂裘。

胡未灭，鬓先秋，泪空流。
此生谁料，心在天山，身老沧洲。
```

## [蝶恋花](https://guoxue.baike.so.com/query/view?id=002efc800bf2ef6dfba07260ee186089&type=poem)
#### 南宋 - 陆游
```
禹庙兰亭今古路。一夜清霜，染尽湖边树。
鹦鹉杯深君莫诉。他时相遇知何处。

冉冉年华留不住。镜里朱颜，毕竟消磨去。
一句丁宁君记取。神仙须是闲人做。
```

# 欧阳修
```
欧阳修，北宋政治家、文学家，且在政治上负有盛名。后人将其与韩愈、柳宗元和苏轼合称“千古文章四大家”。与韩愈、柳宗元、苏轼、苏洵、苏辙、王安石、曾巩被世人称为“唐宋散文八大家”。
```

## [蝶恋花·庭院深深深几许](https://baike.baidu.com/item/蝶恋花·庭院深深深几许)
#### 北宋 - 欧阳修
```
庭院深深深几许，杨柳堆烟，帘幕无重数。
玉勒雕鞍游冶处，楼高不见章台路。

雨横风狂三月暮，门掩黄昏，无计留春住。
泪眼问花花不语，乱红飞过秋千去。
```

## 玉楼春
#### 北宋 - 欧阳修
```
尊前拟把归期说，欲语春容先惨咽。
人生自是有情痴，此恨不关风与月。

离歌且莫翻新阕，一曲能教肠寸结。
直须看尽洛城花，始共春风容易别。
```

## 浪淘沙
#### 北宋 - 欧阳修
```
把酒祝东风，且共从容。垂杨紫陌洛城东。
总是当时携手处，游遍芳丛。

聚散苦匆匆，此恨无穷。今年花胜去年红。
可惜明年花更好，知与谁同？
```

## 踏莎行
#### 北宋 - 欧阳修
```
候馆梅残，溪桥柳细。草薰风暖摇征辔。
离愁渐远渐无穷，迢迢不断如春水。

寸寸柔肠，盈盈粉泪。楼高莫近危阑倚。
平芜尽处是春山，行人更在春山外。
```

## 玉楼春
#### 北宋 - 欧阳修
```
别后不知君远近。触目凄凉多少闷。
渐行渐远渐无书，水阔鱼沉何处问。

夜深风竹敲秋韵。万叶千声皆是恨。
故欹单枕梦中寻，梦又不成灯又烬。
```

# 晏殊
```
晏殊，北宋著名文学家、政治家。晏殊以词著于文坛，尤擅小令，风格含蓄婉丽，与其子晏几道，被称为"大晏"和"小晏"，又与欧阳修并称"晏欧";亦工诗善文，原有集，已散佚。存世有《珠玉词》、《晏元献遗文》、《类要》残本。
```

## [浣溪沙·一曲新词酒一杯](https://baike.baidu.com/item/浣溪沙·一曲新词酒一杯)
#### 北宋 - 晏殊
```
一曲新词酒一杯，去年天气旧亭台。夕阳西下几时回？

无可奈何花落去，似曾相识燕归来。小园香径独徘徊。
```
## 蝶恋花
#### 北宋 - 晏殊
```
槛菊愁烟兰泣露，罗幕轻寒，燕子双飞去。
明月不谙离恨苦，斜光到晓穿朱户。

昨夜西风凋碧树，独上高楼，望尽天涯路。
欲寄彩笺兼尺素，山长水阔知何处？
```

## 玉楼春·春恨
#### 北宋 - 晏殊
```
绿杨芳草长亭路，年少抛人容易去。
楼头残梦五更钟，花底离愁三月雨。

无情不似多情苦，一寸还成千万缕。
天涯地角有穷时，只有相思无尽处。
```

## 清平乐
#### 北宋 - 晏殊
```
红笺小字。说尽平生意。
鸿雁在云鱼在水。惆怅此情难寄。

斜阳独倚西楼。遥山恰对帘钩。
人面不知何处，绿波依旧东流。
```

# 晏几道
```
晏几道，字叔原，号小山，抚州临川（今属江西）人，北宋著名词人。晏殊第七子。是北宋前期的重要词人，婉约词派的代表作家之一，与其父晏殊合称“二晏”，是北宋词坛最后一位专攻小令的词人。词风似父而造诣过之。工于言情，其小令语言清丽，感情深挚，尤负盛名。表达情感直率。多写爱情生活，是婉约派的重要作家。
一生仕途不利，晚年家道中落。然个性耿介，不肯依附权贵，文章亦自立规模。工令词，多追怀往昔欢娱之作，情调感伤，风格婉丽。与其父齐名，时称“二晏”。有《小山词》传世。
```

## 临江仙
#### 北宋 - 晏几道
```
梦后楼台高锁，酒醒帘幕低垂。
去年春恨却来时。落花人独立，微雨燕双飞。

记得小蘋初见，两重心字罗衣。
琵琶弦上说相思。当时明月在，曾照彩云归。
```

## [鹧鸪天·彩袖殷勤捧玉钟](https://baike.baidu.com/item/鹧鸪天·彩袖殷勤捧玉钟)
#### 北宋 - 晏几道
```
彩袖殷勤捧玉钟，当年拚却醉颜红。
舞低杨柳楼心月，歌尽桃花扇底风。

从别后，忆相逢，几回魂梦与君同。
今宵剩把银釭照，犹恐相逢是梦中。
```

## 清平乐
#### 北宋 - 晏几道
```
留人不住，醉解兰舟去。
一棹碧涛春水路，过尽晓莺啼处。

渡头杨柳青青，枝枝叶叶离情。
此后锦书休寄，画楼云雨无凭。
```

## 鹧鸪天
#### 北宋 - 晏几道
```
醉拍春衫惜旧香，天将离恨恼疏狂。
年年陌上生秋草，日日楼中到夕阳。

云渺渺，水茫茫，征人归路许多长。
相思本是无凭语，莫向花笺费泪行。
```

## 长相思
#### 北宋 - 晏几道
```
长相思，长相思。
若问相思甚了期，除非相见时。

长相思，长相思。
欲把相思说似谁，浅情人不知。
```

# 周邦彦
```
周邦彦，北宋著名词人。精通音律，曾创作不少新词调。作品多写闺情、羁旅，也有咏物之作。格律谨严，语言曲丽精雅，长调尤善铺叙。为后来格律词派词人所宗。
```

## 苏幕遮
#### 北宋 - 周邦彦
```
燎沉香，消溽暑。
鸟雀呼晴，侵晓窥檐语。
叶上初阳干宿雨、
水面清圆，一一风荷举。

故乡遥，何日去。
家住吴门，久作长安旅。
五月渔郎相忆否。
小楫轻舟，梦入芙蓉浦。
```

## 菩萨蛮·梅雪
#### 北宋 - 周邦彦
```
银河宛转三千曲。浴凫飞鹭澄波绿。
何处是归舟。夕阳江上楼。

天憎梅浪发。故下封枝雪。
深院卷帘看。应怜江上寒。
```

# 岳飞
```
岳飞，字鹏举，宋相州汤阴县（今河南汤阴县）人，抗金名将，中国历史上著名军事家、战略家、书法家、诗人、抗金英雄，位列南宋中兴四将之首。
```

## 小重山
#### 宋 - 岳飞
```
昨夜寒蛩不住鸣。惊回千里梦，已三更。
起来独自绕阶行。人悄悄，帘外月胧明。

白首为功名。旧山松竹老，阻归程。
欲将心事付瑶琴。知音少，弦断有谁听。
```

# 吴文英
```
吴文英，其词作数量丰沃，风格雅致，多酬答、伤时与忆悼之作，号"词中李商隐"。而后世品评却甚有争论。
```

## 满江红
#### 宋 - 吴文英
```
翠幕深庭，露红晚、闲花自发。
春不断、亭台成趣，翠阴蒙密。
紫燕雏飞帘额静，金鳞影转池心阔。
有花香、竹色赋闲情，供吟笔。

闲问字，评风月。时载酒，调冰雪。
似初秋入夜，浅凉欺葛。
人境不教车马近，醉乡莫放笙歌歇。
倩双成、一曲紫云回，红莲折。
```

## 唐多令·惜别
#### 宋 - 吴文英
```
何处合成愁。离人心上秋。
纵芭蕉、不雨也飕飕。
都道晚凉天气好，有明月、怕登楼。

年事梦中休。花空烟水流。
燕辞归、客尚淹留。
垂柳不萦裙带住。漫长是、系行舟。
```

## 风入松
#### 宋 - 吴文英
```
听风听雨过清明。愁草瘗花铭。
楼前绿暗分携路，一丝柳、一寸柔情。
料峭春寒中酒，交加晓梦啼莺。

西园日日扫林亭。依旧赏新晴。
黄蜂频扑秋千索，有当时、纤手香凝。
惆怅双鸳不到，幽阶一夜苔生。
```

## 浣溪沙
#### 北宋 - 秦观
```
漠漠轻寒上小楼，晓阴无赖似穷秋。
淡烟流水画屏幽。

自在飞花轻似梦，无边丝雨细如愁。
宝帘闲挂小银钩。
```

## 江城子
#### 北宋 - 秦观
```
西城杨柳弄春柔，动离忧，泪难收。
犹记多情、曾为系归舟。
碧野朱桥当日事，人不见，水空流。

韶华不为少年留，恨悠悠，几时休？
飞絮落花时候、一登楼。
便作春江都是泪，流不尽，许多愁。
```


## 江城子
#### 北宋 - 秦观
```
清明天气醉游郎。莺儿狂。燕儿狂。
翠盖红缨，道上往来忙。
记得相逢垂柳下，雕玉珮，缕金裳。

春光还是旧春光。桃花香。李花香。
浅白深红，一一斗新妆。
惆怅惜花人不见，歌一阕，泪千行。
```

# 黄庭坚
```
黄庭坚，北宋著名文学家、书法家，为盛极一时的江西诗派开山之祖，与杜甫、陈师道和陈与义素有"一祖三宗"(黄庭坚为其中一宗)之称。与张耒、晁补之、秦观都游学于苏轼门下，合称为"苏门四学士"。生前与苏轼齐名，世称"苏黄"。
```

## 清平乐
#### 北宋 - 黄庭坚
```
春归何处。寂寞无行路。
若有人知春去处。唤取归来同住。

春无踪迹谁知。除非问取黄鹂。
百啭无人能解，因风飞过蔷薇。
```

## 水调歌头·游览
#### 北宋 - 黄庭坚
```
瑶草一何碧，春入武陵溪。
溪上桃花无数，枝上有黄鹂。
我欲穿花寻路，直入白云深处，浩气展虹霓。
只恐花深里，红露湿人衣。

坐玉石，倚玉枕，拂金徽。
谪仙何处？无人伴我白螺杯。
我为灵芝仙草，不为朱唇丹脸，长啸亦何为？
醉舞下山去，明月逐人归。
```

## 虞美人·宜州见梅作
#### 北宋 - 黄庭坚
```
天涯也有江南信。
梅破知春近。夜阑风细得香迟。
不道晓来开遍、向南枝。

玉台弄粉花应妒。
飘到眉心住。平生个里愿杯深。
去国十年老尽、少年心。
```

## 菩萨蛮
#### 北宋 - 黄庭坚
```
半烟半雨溪桥畔，渔翁醉着无人唤。
疏懒意何长，春风花草香。

江山如有待，此意陶潜解。
问我去何之，君行到自知。
```

# 贺铸
```
贺铸，北宋词人。能诗文，尤长于词。其词内容、风格较为丰富多样，兼有豪放、婉约二派之长，长于锤炼语言并善融化前人成句。用韵特严，富有节奏感和音乐美。
```

## 青玉案
#### 北宋 - 贺铸
```
凌波不过横塘路，但目送、芳尘去。
锦瑟华年谁与度？
月桥花院，琐窗朱户，只有春知处。

飞云冉冉蘅皋暮，彩笔新题断肠句。
试问闲情都几许？
一川烟草，满城风絮，梅子黄时雨。
```

## 半死桐
#### 北宋 - 贺铸
```
重过阊门万事非。同来何事不同归。
梧桐半死清霜后，头白鸳鸯失伴飞。

原上草，露初晞。
旧栖新垅两依依。
空床卧听南窗雨，谁复挑灯夜补衣。
```

## 芳心苦
#### 北宋 - 贺铸
```
杨柳回塘，鸳鸯别浦。
绿萍涨断莲舟路。
断无蜂蝶慕幽香，红衣脱尽芳心苦。

返照迎潮，行云带雨。
依依似与骚人语。
当年不肯嫁春风，无端却被秋风误。
```

## 浪淘沙
#### 北宋 - 贺铸
```
一叶忽惊秋。分付东流。
殷勤为过白苹洲。
洲上小楼帘半卷，应认归舟。

回首恋朋游。迹去心留。
歌尘萧散梦云收。
惟有尊前曾见月，相伴人愁。
```

## 眼儿媚
#### 北宋 - 贺铸
```
萧萧江上荻花秋，做弄许多愁。
半竿落日，两行新雁，一叶扁舟。

惜分长怕君先去，直待醉时休。
今宵眼底，明朝心上，后日眉头。
```

# 姜夔
```
姜夔，南宋文学家、音乐家。他多才多艺，精通音律，能自度曲，其词格律严密。其作品素以空灵含蓄著称，姜夔对诗词、散文、书法、音乐，无不精善，是继苏轼之后又一难得的艺术全才。
```

## 扬州慢
#### 南宋 - 姜夔
```
淮左名都，竹西佳处，解鞍少驻初程。
过春风十里。尽荠麦青青。
自胡马窥江去后，
废池乔木，犹厌言兵。
渐黄昏，清角吹寒。都在空城。

杜郎俊赏，算而今、重到须惊。
纵豆蔻词工，青楼梦好，难赋深情。
二十四桥仍在，波心荡、冷月无声。
念桥边红药，年年知为谁生。
```

## 点绛唇·丁未冬过吴松作
#### 南宋 - 姜夔
```
燕雁无心，太湖西畔随云去。
数峰清苦。商略黄昏雨。

第四桥边，拟共天随住。今何许。
凭阑怀古。残柳参差舞。
```

## 鹧鸪天·元夕有所梦
#### 南宋 - 姜夔
```
肥水东流无尽期，当初不合种相思。
梦中未比丹青见，暗里忽惊山鸟啼。

春未绿，鬓先丝，人间别久不成悲。
谁教岁岁红莲夜，两处沉吟各自知。
```

## 踏莎行
#### 南宋 - 姜夔
```
燕燕轻盈，莺莺娇软，分明又向华胥见。
夜长争得薄情知？春初早被相思染。

别后书辞，别时针线，离魂暗逐郎行远。
淮南皓月冷千山，冥冥归去无人管。
```

## [毛滂](https://baike.baidu.com/item/毛滂/1242867)
```
毛滂，北宋，生于"天下文宗儒师"世家。滂自幼酷爱诗文词赋，有《东堂集》十卷和《东堂词》一卷传世。
```

## [玉楼春·己卯岁元日](https://baike.baidu.com/item/玉楼春·己卯岁元日)
#### 北宋 - 毛滂
```
一年滴尽莲花漏，碧井酴酥沉冻酒。
晓寒料峭尚欺人，春态苗条先到柳。

佳人重劝千长寿，柏叶椒花芬翠袖。
醉乡深处少相知，只与东君偏故旧。
```

## 惜分飞
#### 北宋 - 毛滂
```
泪湿阑干花著露。愁到眉峰碧聚。
此恨平分取。更无言语。空相觑。

短雨残云无意绪。寂寞朝朝暮暮。
今夜山深处。断魂分付。潮回去。
```

## 渔家傲
#### 北宋 - 毛滂
```
鬓底青春留不住。功名薄似风前絮。
何似瓮头春没数。都占取。只消一纸长门赋。

寒日半窗桑柘暮。倚阑目送繁云去。
却欲载书寻旧路。烟深处。杏花菖叶耕春雨。
```

## 踏莎行·元夕
#### 北宋 - 毛滂
```
拨雪寻春，烧灯续昼。暗香院落梅开后。
无端夜色欲遮春，天教月上官桥柳。

花市无尘，朱门如绣。娇云瑞雾笼星斗。
沈香火冷小妆残，半衾轻梦浓如酒。
```

# 张先
```
张先，"能诗及乐府，至老不衰"(《石林诗话》卷下)。词与柳永齐名，擅长小令，亦作慢词。其词含蓄工巧，情韵浓郁。题材大多为男欢女爱、相思离别，或反映封建士大夫的闲适生活。一些清新深婉的小词写得很有情韵。
```

## [千秋岁·数声鶗鴂(tí jué)](https://baike.baidu.com/item/千秋岁·数声鶗鴂)
#### 宋 - 张先
```
数声鶗鴂，又报芳菲歇。惜春更把残红折。
雨轻风色暴，梅子青时节。
永丰柳，无人尽日花飞雪。

莫把幺弦拨，怨极弦能说。天不老，情难绝。
心似双丝网，中有千千结。
夜过也，东窗未白凝残月。
```

## 青门引·春思
#### 宋 - 张先
```
乍暖还轻冷。风雨晚来方定。
庭轩寂寞近清明，残花中酒，又是去年病。

楼头画角风吹醒。入夜重门静。
那堪更被明月，隔墙送过秋千影。
```

## 一丛花令
#### 宋 - 张先
```
伤高怀远几时穷？无物似情浓。
离愁正引千丝乱，更东陌、飞絮蒙蒙。
嘶骑渐遥，征尘不断，何处认郎踪！

双鸳池沼水溶溶，南北小桡通。
梯横画阁黄昏后，又还是、斜月帘栊。
沉恨细思，不如桃杏，犹解嫁东风。
```


## [诉衷情·花前月下暂相逢](https://baike.baidu.com/item/诉衷情·花前月下暂相逢)
#### 宋 - 张先
```
花前月下暂相逢。苦恨阻从容。
何况酒醒梦断，花谢月朦胧。

花不尽，月无穷。两心同。
此时愿作，杨柳千丝，绊惹春风。
```

## [卜算子·送鲍浩然之浙东](https://baike.baidu.com/item/卜算子·送鲍浩然之浙东/6976671)
#### 北宋 - 王观
```
水是眼波横，山是眉峰聚。
欲问行人去那边？眉眼盈盈处。

才始送春归，又送君归去。
若到江南赶上春，千万和春住。
```

## [一剪梅·舟过吴江](https://baike.baidu.com/item/一剪梅·舟过吴江/2707578)
#### 宋 - 蒋捷
```
一片春愁待酒浇。江上舟摇，楼上帘招。
秋娘渡与泰娘桥，风又飘飘，雨又萧萧。

何日归家洗客袍？银字笙调，心字香烧。
流光容易把人抛，红了樱桃，绿了芭蕉。
```

## [临江仙·夜登小阁忆洛中旧游](https://baike.baidu.com/item/临江仙·夜登小阁忆洛中旧游/7013195)
#### 陈与义
```
忆昔午桥桥上饮，坐中多是豪英。
长沟流月去无声。杏花疏影里，吹笛到天明。

二十余年如一梦，此身虽在堪惊。
闲登小阁看新晴。古今多少事，渔唱起三更。
```

## [桂枝香·金陵怀古](https://baike.baidu.com/item/桂枝香·金陵怀古)
#### 北宋 - 王安石
```
登临送目，正故国晚秋，天气初肃。
千里澄江似练，翠峰如簇。
归帆去棹残阳里，背西风，酒旗斜矗。
彩舟云淡，星河鹭起，画图难足。

念往昔，繁华竞逐，叹门外楼头，悲恨相续。
千古凭高对此，谩嗟荣辱。
六朝旧事随流水，但寒烟衰草凝绿。
至今商女，时时犹唱，后庭遗曲。
```

## [水龙吟·春恨](https://baike.baidu.com/item/水龙吟·春恨/6977745)
#### 南宋 - 陈亮
```
闹花深处层楼，画帘半卷东风软。
春归翠陌，平莎茸嫩，垂杨金浅。
迟日催花，淡云阁雨，轻寒轻暖。
恨芳菲世界，游人未赏，都付与、莺和燕。

寂寞凭高念远。向南楼、一声归雁。
金钗斗草，青丝勒马，风流云散。
罗绶分香，翠绡对泪，几多幽怨。
正销魂，又是疏烟淡月，子规声断。
```

## 卜算子·答施
#### 乐婉
```
相思似海深，旧事如天远。
泪滴千千万万行，更使人、愁肠断。

要见无因见，拚了终难拚。
若是前生未有缘，待重结、来生愿。
```

## 卜算子
#### 李之仪
```
我住长江头，君住长江尾。日日思君不见君，共饮长江水。

此水几时休，此恨何时已。只愿君心似我心，定不负相思意。
```

## 浪淘沙令
#### 王安石
```
伊吕两衰翁，历遍穷通。一为钓叟一耕佣。
若使当时身不遇，老了英雄。

汤武偶相逢，风虎云龙。兴王只在谈笑中。
直至如今千载后，谁与争功！
```

## 西江月
#### 朱敦儒
```
世事短如春梦，人情薄似秋云。
不须计较苦劳心。万事原来有命。

幸遇三杯酒好，况逢一朵花新。
片时欢笑且相亲。明日阴晴未定。
```

## [钗头凤·世情薄](https://baike.baidu.com/item/钗头凤·世情薄/458221)
#### 南宋 - 唐婉
```
世情薄，人情恶，雨送黄昏花易落。
晓风干，泪痕残。
欲笺心事，独语斜阑。难，难，难！

人成各，今非昨，病魂常似秋千索。
角声寒，夜阑珊。
怕人寻问，咽泪装欢。瞒，瞒，瞒！
```

## [鹧鸪天·雪照山城玉指寒](https://baike.baidu.com/item/鹧鸪天·雪照山城玉指寒)
#### 金 - 刘著
```
雪照山城玉指寒，一声羌管怨楼间。
江南几度梅花发，人在天涯鬓已斑。

星点点，月团团。倒流河汉入杯盘。
翰林风月三千首，寄与吴姬忍泪看。
```

## [玉楼春·春景](https://baike.baidu.com/item/玉楼春·春景)
#### 北宋 - 宋祁
```
东城渐觉风光好，縠(hú)皱波纹迎客棹(zhào)。
绿杨烟外晓寒轻，红杏枝头春意闹。

浮生长恨欢娱少，肯爱千金轻一笑。
为君持酒劝斜阳，且向花间留晚照。
```

## [卜算子·不是爱风尘](https://baike.baidu.com/item/卜算子·不是爱风尘/5225612)
#### 南宋 - 严蕊
```
不是爱风尘，似被前缘误。
花落花开自有时，总赖东君主。

去也终须去，住也如何住！
若得山花插满头，莫问奴归处。
```

## [蝶恋花·春暮](https://baike.baidu.com/item/蝶恋花·春暮)
#### 北宋 - 李冠
```
遥夜亭皋闲信步。
才过清明，渐觉伤春暮。
数点雨声风约住。朦胧淡月云来去。

桃杏依稀香暗渡。
谁在秋千，笑里轻轻语。
一寸相思千万绪。人间没个安排处。
```

## [踏莎行·雪似梅花](https://baike.baidu.com/item/踏莎行·雪似梅花)
#### 南宋 - 吕本中
```
雪似梅花，梅花似雪。
似和不似都奇绝。
恼人风味阿谁知？请君问取南楼月。

记得去年，探梅时节。
老来旧事无人说。
为谁醉倒为谁醒？到今犹恨轻离别。
```

## [采桑子·恨君不似江楼月](https://baike.baidu.com/item/采桑子·恨君不似江楼月)
#### 南宋 - 吕本中
```
恨君不似江楼月，南北东西，南北东西，只有相随无别离。

恨君却似江楼月，暂满还亏，暂满还亏，待得团圆是几时？
```

## [虞美人·听雨](https://baike.baidu.com/item/虞美人·听雨)
#### 蒋捷
```
少年听雨歌楼上，红烛昏罗帐。
壮年听雨客舟中，江阔云低、断雁叫西风。

而今听雨僧庐下，鬓已星星也。
悲欢离合总无情，一任阶前、点滴到天明。
```

### 96.酹江月·和友驿中言别
#### 宋 - 文天祥
```
乾坤能大，算蛟龙元不是池中物。
风雨牢愁无著处，那更寒蛩四壁。
横槊题诗，登楼作赋，万事空中雪。
江流如此，方来还有英杰。

堪笑一叶漂零，重来淮水，正凉风新发。
镜里朱颜都变尽，只有丹心难灭。
去去龙沙，江山回首，一线青如发。
故人应念，杜鹃枝上残月。
```

## 鹧鸪天·西都作
#### 宋 - 朱敦儒
```
我是清都山水郎，天教分付与疏狂。
曾批给雨支风券，累上留云借月章。

诗万首，酒千觞。几曾着眼看侯王？
玉楼金阙慵归去，且插梅花醉洛阳。
```

## 木兰花·拟古决绝词柬友
#### 清 - 纳兰性德
```
人生若只如初见，何事秋风悲画扇。
等闲变却故人心，却道故人心易变。
骊山语罢清宵半，泪雨霖铃终不怨。
何如薄幸锦衣郎，比翼连枝当日愿。
```

## 浣溪沙·谁念西风独自凉
#### 清 - 纳兰性德
```
谁念西风独自凉，萧萧黄叶闭疏窗，沉思往事立残阳。

被酒莫惊春睡重，赌书消得泼茶香，当时只道是寻常。
```

## 画堂春·一生一代一双人
#### 清 - 纳兰性德
```
一生一代一双人，争教两处销魂。相思相望不相亲，天为谁春。

浆向蓝桥易乞，药成碧海难奔。若容相访饮牛津，相对忘贫。
```

## 长相思·山一程
#### 清 - 纳兰性德
```
山一程，水一程，身向榆关那畔行，夜深千帐灯。

风一更，雪一更，聒碎乡心梦不成，故园无此声。
```

## 临江仙·寒柳
#### 清 - 纳兰性德
```
飞絮飞花何处是，层冰积雪摧残，疏疏一树五更寒。爱他明月好，憔悴也相关。

最是繁丝摇落后，转教人忆春山。湔裙梦断续应难。西风多少恨，吹不散眉弯。
```
